<h1>שופטים - רש"י</h1>
<h3>שופטים פרק-א</h3>
<h4>{א}</h4>
<b>מי יעלה לנו אל הכנעני .</b> על מקומות שהפלנו בגורל ועדיין לא נכבשו :
<h4>{ב}</h4>
<b>יהודה יעלה .</b> שבט יהודה יעלה תחלה לכבוש את גורלו :
<h4>{ג}</h4>
<b>לשמעון אחיו .</b> לשבט שמעון : <b>עלה אתי .</b> ועזרני לכבוש את מה שנפל בגורלי . ויש פותרין : יהודה יעלה , הוא עתניאל , הוא יעבץ , שאנו אומרים במסכת תמורה ( טז א ) : מה שמו , יהודה אחי שמעון שמו , ולשמעון אחיו אמר שילך אתו :
<h4>{ד}</h4>
<b>בבזק .</b> שם מקום :
<h4>{ז}</h4>
<b>שבעים מלכים וגו' .</b> מכאן אתה למד מה גדולתן ועושרן של מלכי כנען , שהרי אדני בזק לא היה כדאי למנות ( יהושע יב ) עם מלכי כנען בשם 'מלך' , וכתוב בו כן : <b>ויביאהו ירושלם .</b> שהלכו משם להלחם על ירושלים :
<h4>{ח}</h4>
<b>שלחו באש .</b> שלחו אש בכלה :
<h4>{יג}</h4>
<b>אחי כלב .</b> מאמו :
<h4>{יד}</h4>
<b>ותסיתהו .</b> ( תרגום : ) ואמלכתיה , לשון נמלך , שמיעצין האדם ומשיאין לבו לדבר אחר , נראה לי : <b>ותצנח .</b> ( תרגום : ) ואתרכינת , ליפול לרגלי אביה :
<h4>{טו}</h4>
<b>ארץ הנגב .</b> אדם שביתו מנוגב מכל טוב , שאין בו אלא תורה : <b>גלת מים .</b> שדה בית הבעל , ( תרגום : ) אתר בית שקיא דמיא :
<h4>{טז}</h4>
<b>מעיר התמרים .</b> היא יריחו , שניתן להם דושנה של יריחו לאוכלה עד שיבנה בית המקדש , ומי שיבנה בית הבחירה בחלקו יטלנה , כדי שיהא לכל ישראל חלק בבית הבחירה , ונתנוה לבני יתרו ארבע מאות ארבעים שנה , והתלמידים שבהם הניחוה והלכו אצל עתניאל בן קנז הוא יעבץ במדבר יהודה אשר בנגב ערד ללמוד תורה : <b>וישב את העם .</b> עם התלמידים היושבים לפניו . הוא בקש מאת הקדוש ברוך הוא שיזמין לו תלמידים הגונים , שנאמר ( דברי הימים א ד י ) ויקרא יעבץ לאלהים וגו' , וזימן לו החסידים הללו :
<h4>{יט}</h4>
<b>כי לא להוריש .</b> תרגם יונתן : בתר כן דחבו , לא יכילו לתרכא ית יתבי מישרא :
<h4>{כא}</h4>
<b>ואת היבוסי ישב ירושלם .</b> מחוז היה בירושלים ששמו יבוסי ( פרקי דרבי אליעזר לו ) , ומבני אבימלך היו , ולא הורישם מפני השבועה ( בראשית כא כג-כד ) עד שבא דוד ( שמואל ב ה ו-ז ) , לפי שעדיין היה נכדו קיים , והוא נשבע לו ולנינו ולנכדו :
<h4>{כב}</h4>
<b>בית אל .</b> שנפל בגורלם ( יהושע טז א ) , ואף על פי שפסל מיכה עמהם , שהרי מיכה משבט אפרים ( שופטים יז א ) , נאמר כאן 'וה' עמם' , הוא שאמר דניאל ( דניאל ט ז ) : לך ה' הצדקה ולנו בושת הפנים :
<h4>{כג}</h4>
<b>ויתירו .</b> על ידי אחרים , ( תרגום : ) ושלחו מאללין , ויתורו את ארץ ( במדבר יג ב ) נאמר במרגלים עצמן , ואלו ששלחו מרגלים נאמר בהם ויתירו :
<h4>{כד}</h4>
<b>את מבוא העיר .</b> שהיו נכנסים לה דרך המערה , ולוז אחד עומד על פי המערה ונכנסים דרך הלוז למערה :
<h4>{כה}</h4>
<b>ויראם .</b> באצבעו :
<h4>{כו}</h4>
<b>לוז .</b> שגדלו בו אגוזים דקים , קולדר''א בלע''ז : <b>הוא שמה עד היום .</b> לא בלבלה סנחריב , ולא החריבה נבוכדנצר :
<h4>{כז}</h4>
<b>ולא הוריש מנשה .</b> סיפר הכתוב בגנותו , שהתחילו למעול בהקדוש ברוך הוא שצוה אותם ( במדבר לג נב ) : והורשתם את כל יושבי הארץ וגו' :
<h3>שופטים פרק-ב</h3>
<h4>{א}</h4>
<b>ויעל מלאך ה' .</b> שנינו ב'סדר עולם' ( פרק יט ) : זה היה פנחס : <b>אל הבוכים .</b> שם המקום : <b>אעלה אתכם .</b> כך היה דעתי מתחילה להעלותכם ממצרים , וכן עשיתי על מנת להוריש את אויבי :
<h4>{ג}</h4>
<b>וגם אמרתי .</b> עתה אמרתי באפי : <b>לצדים .</b> למצדדים בצדכם בגדודים וגייסות לשלול ולבוז :
<h4>{ו}</h4>
<b>וישלח יהושע וגו' .</b> זה המעשה היה מוקדם , אלא לפי שבא לומר ( פסוק יא ) : ויעשו הרע , התחיל לומר כן : <b>יהושע .</b> כשמת וקבלו לפניו לעבוד ה' , שלחם איש לנחלתו , והם עבדו את ה' כל ימיו וכל ימי הזקנים , ואחר כך : ויעשו בני ישראל הרע :
<h4>{ז}</h4>
<b>אשר האריכו ימים וגו' .</b> ימים האריכו , שנים לא האריכו , לפי שנתעצלו בהספדו , הוא שנאמר ( פסוק ט ) : הר געש , שרעש עליהם ההר להורגן :
<h4>{ט}</h4>
<b>בתמנת חרס .</b> על שם שהעמידו תמונת חרס על קברו , כלומר חבל על אדם שהעמיד החמה ומוטל בקבר :
<h4>{טו}</h4>
<b>בכל אשר יצאו יד ה' היתה בם לרעה .</b> על אבימלך ומחלון וכליון נאמר ב'סדר עולם' ( פרק יב ) :
<h4>{טז}</h4>
<b>ויקם ה' שפטים .</b> תמיד מדור אל דור , כמו שהוא מונה והולך בספר הזה , שופט אחר שופט :
<h4>{יח}</h4>
<b>וכי הקים .</b> לשון הווה , וכאשר היה מקים להם שופטים , והיה ה' עם השופט וגו' : <b>כי ינחם .</b> שהיה מתנחם להם על הרעה , כן תרגם יונתן : <b>מנאקתם .</b> מפני נאקתם , העולה לפניו מפני אויביהם :
<h4>{יט}</h4>
<b>לא הפילו .</b> לא הניחו דבר להיות נוכחים על כל הבא עליהם :
<h4>{כב}</h4>
<b>השומרים הם .</b> ה''א חטף פתח הוא נקוד , לפי שהוא לשון שאלה ונסיון :
<h3>שופטים פרק-ג</h3>
<h4>{א}</h4>
<b>לנסות בם את ישראל .</b> את דור האחר אשר לא ידעו את נסי מלחמות כנען ולא ראו את המעשה הגדול , והמרו ומעלו במקום :
<h4>{ב}</h4>
<b>רק למען דעת .</b> רק לדבר הזה לבדו הניחם , למען דעת ולהתבונן דורות בני ישראל הבאים מה החטא גורם , כי עתה הם זקוקים ללמדם מלחמה : <b>רק אשר לפנים .</b> שהיו עומדים לשרת את ה' : <b>לא ידעום .</b> למלחמות הללו וטכסיסיהם , ולא נצרכו להם :
<h4>{ג}</h4>
<b>חמשת סרני פלשתים .</b> הם הגוים אשר הניח לנסות :
<h4>{י}</h4>
<b>ותהי עליו רוח ה' .</b> דרש רבי תנחומא ( מדרש תנחומא שמות כ ) נסתכל בהם , שאמר הקדוש ברוך הוא למשה במצרים ( שמות ג ז ) ראה ראיתי את עני עמי , מה הן שתי ראיות הללו , אמר לו : <b>רואה אני שעתידין לטעות בעגל , ואף על פי כן 'ראיתי את עני עמי' .</b> זו דרש עתניאל , אמר : בין זכים בין חייבים , עליו להושיעם :
<h4>{יג}</h4>
<b>את עיר התמרים .</b> יריחו :
<h4>{טו}</h4>
<b>אטר יד ימינו .</b> תרגם יהונתן : <b>גבר גמיד יד ימיניה , וכל גמיד לשון ארמי הוא , דבר כווץ מחמת חולי , ריטרי''ט בלע''ז ; לא היה שולט ביד ימינו .</b> ובלשון עברי : אטר , אטום , כמו ( תהלים סט טז ) ואל תאטר עלי באר פיה , אטום ביד ימינו , שלא היה שולט בה :
<h4>{טז}</h4>
<b>גומד ארכה .</b> אמה גדומה , ובלשון אשכנז : דוימ''ן לאנ''ג , ובלשון לעז : גשקור''ט : <b>על ירך ימינו .</b> לפי שבשמאלו שולט , יאחזנה בשמאלו :
<h4>{יז}</h4>
<b>איש בריא .</b> ( תרגום : ) פטים :
<h4>{יח}</h4>
<b>וישלח את העם .</b> חזר לאחוריו וליוה את חבורת ישראל אשר באו עמו לשאת את המנחה , ולווה אותם עד הגלגל :
<h4>{יט}</h4>
<b>והוא שב .</b> יחידי : <b>מן הפסילים .</b> מקום שפוסלים שם אבנים מן ההר , וכן תרגם יונתן : מן מחצביא , ובא אל עגלון ויאמר לו : <b>ויאמר הס .</b> אמר עגלון : שתקו את הכל מעלי , ויונתן תרגם הס : סליק , הוציא כל איש , ואף על פי כן ; 'הס' , לשון שתוק :
<h4>{כ}</h4>
<b>בעלית המקרה .</b> ( תרגום : ) בעלית בית קיטא , שהיתה לאויר וצוננת : <b>דבר אלהים לי אליך .</b> וצריך אתה לעמוד : <b>ויקם מעל הכסא .</b> לכך זכה ויצאה ממנו רות :
<h4>{כב}</h4>
<b>הנצב .</b> הוא הברזל שהשנון תחוב לתוכו , שקורין הול''ט בלע''ז , הוא המעמיד החרב על פי תערה : <b>הלהב .</b> הוא השנון שקורין ברונ''ט בלע''ז , ובלע''ז למ''א : <b>ויסגור החלב .</b> שמנו , שהיה שמן מאד , וכסה את כל אורך החרב : <b>ויצא הפרשדנה .</b> תרגם יונתן : <b>ונפק אוכליה שפיך , עשאן כשתי תיבות ושי''ן משמשת לשתיהן , ויצא הפרש , שדונה , בשפיכה .</b> שפך , 'שדא' כתרגומו :
<h4>{כג}</h4>
<b>ויצא אהוד המסדרונה .</b> מן העליה אל המסדרונה , תרגם יונתן : לאכסדרא : <b>ונעל .</b> במפתח :
<h4>{כד}</h4>
<b>והוא יצא .</b> אהוד יצא , ועבדיו של עגלון באו : <b>מסיך רגליו .</b> ( תרגום : ) עביד צורכיה , הם נקבים הגדולים :
<h4>{כה}</h4>
<b>עד בוש .</b> עד עיכוב , כלומר זמן ארוך :
<h4>{כו}</h4>
<b>נמלט .</b> ברח , אישקימוצייר בלע''ז : <b>עד התמהמהם .</b> כמו ( שיר השירים א יב ) עד שהמלך במסבו , ( שם ב ז ) את האהבה עד שתחפץ , בעוד ששנינו חפצים בה : <b>השעירתה .</b> יער דק ועב , שקורין ברוצ''ש בלע''ז , וטוב הוא להחבא . והרבה יש בסדר זרעים שענפי אילנות דקים קרויין שער ( כלאים ד ט ) הופך את השער , ( פאה ב ג ) ואם היה השער כותש :
<h4>{כז}</h4>
<b>ויהי בבואו .</b> שעבר את הירדן ובא למקומו בארץ כנען : <b>בהר אפרים .</b> שהיה בארץ כנען בעבר הירדן המערבי , וארץ מואב היתה בעבר הירדן במזרחו , מתוך ששלטו בישראל ועברו את הירדן , ירשו את יריחו , כמו שכתוב למעלה ( פסוק יג ) ונתנו את סרניהם ושליטיהם על ישראל :
<h4>{כח}</h4>
<b>רדפו .</b> להרוג את כל מואב שבעבר הירדן שלנו : <b>וילכדו את מעברות הירדן .</b> שלא יעברו מואב לנוס ולשוב אל ארצם :
<h4>{כט}</h4>
<b>כל שמן .</b> ( תרגום : ) כל גבר אימתן :
<h4>{לא}</h4>
<b>מלמד .</b> הוא דרבן , מרדע , אגויילו''ן בלע''ז :
<h3>שופטים פרק-ד</h3>
<h4>{ב}</h4>
<b>בחרושת הגוים .</b> שם עיר , על שם שהיתה חזקה ושולטת :
<h4>{ג}</h4>
<b>לחץ את בני ישראל בחזקה .</b> דרש רבי תנחומא ( צו ב ) : בגידופין , וכן הוא אומר ( מלאכי ג יג ) : חזקו עלי דבריכם :
<h4>{ד}</h4>
<b>אשת לפידות .</b> שהיתה עושה פתילות למקדש :
<h4>{ה}</h4>
<b>תחת תומר .</b> תמרים היו לה ביריחו : <b>בין הרמה ובין בית אל בהר אפרים .</b> לפי תרגומו של יונתן יש ללמוד שאין מקרא זה כמשמעו , ואין אלו סימני מקום ישיבתה , אלא למדנו שאשה עשירה היתה ומן המקומות האלו היתה פרנסתה , והיא יושבת בעירה , עטרות שמה : <b>תחת תומר .</b> תמרים היו לה ביריחו , וכרמים ברמה , וזיתים בבקעת בית אל , שהוא מקום שמן , ועפר חיוור בהר אפרים , ( תרגום : <b>) 'בטור מלכא' , אומר אני שמוכרין אותה ליוצרי חרש .</b> ויש פותרין : 'עפר חיוור' , שדה זרע , כמו ( שביעית ב א ) : שדה הלבן :
<h4>{ו}</h4>
<b>הלא צוה .</b> ביד משה ( דברים כ יז ) : כי החרם תחרימם , כך שנויה במכילתא ( בא יב ) :
<h4>{י}</h4>
<b>ויעל ברגליו .</b> עמו :
<h4>{יא}</h4>
<b>אילון בצעננים .</b> ( תרגום : ) מישר אגניא , מקום מישר של בצעים , מריש''ק בלע''ז והוא אגניא גבים , כמין גומות שהמים נקבצים שם , 'אגני דארעא מקרון' ( קידושין סא א ) :
<h4>{יג}</h4>
<b>מחרושת הגוים אל נחל קישון .</b> הזעיקם שילכו אל נחל קישון מחרושת הגוים שהוא יושב שם :
<h4>{יח}</h4>
<b>בשמיכה .</b> תרגם יונתן : בגונכא , ופירש רב האי ( שבת נא א ) : גונכא - גלופקרין , קוט''א בלע''ז :
<h4>{יט}</h4>
<b>נאד החלב .</b> שהחלב מכביד את הגוף להיות נרדם :
<h4>{כ}</h4>
<b>עמוד פתח האהל .</b> זרזי עצמך בדבר . ויש פותרים : 'עמוד' , כמו לעמוד :
<h4>{כא}</h4>
<b>יתד האהל .</b> קבילי''ל בלע''ז , שתוקעין בארץ עם שיפולי האהל לפושטו : <b>המקבת .</b> ( תרגום : ) ארזפתא , מרטי''ל בלע''ז : <b>בלאט .</b> ( תרגום : ) ברז , חרש : <b>ותצנח בארץ .</b> ( תרגום : ) ונעצת בארעא :
<h4>{כב}</h4>
<b>ברקתו .</b> ( תרגום : ) בצידעיה , ניל''ה טימפי''ה בלע''ז , ותחבה ברקתו ובארץ :
<h3>שופטים פרק-ה</h3>
<h4>{ב}</h4>
<b>בפרע פרעות בישראל בהתנדב עם .</b> כשבאו פרצות על ישראל שפרצו בהם אויביהם על עזבם את ה' , והתנדב העם לשוב בתשובה , מעתה ברכו את ה' על התשועות שעשה :
<h4>{ג}</h4>
<b>אנכי .</b> אנכי . כפול , שמעתי מדרש אגדה ( ילקוט שמעוני ב מז ) לא קפח הקדוש ברוך הוא שכר תבור וכרמל , שבאו למתן תורה לתת עליהם את התורה וחזרו בבשת הפנים , אמר להם הקדוש ברוך הוא , סוף שאני פורע לכם כפלים , נאמר בסיני ( שמות כ ב ) אנכי ה' אלהיך , בתבור יאמר : <b>אנכי .</b> . . אנכי , נאמר בסיני ( שם ) אנכי ה' אלהיך , בכרמל יאמר , כפול ( מלכים א יח לט ) ה' הוא האלהים , ה' הוא האלהים , בימי אליהו :
<h4>{ד}</h4>
<b>ה' בצאתך משעיר .</b> זה מתן תורה , כמה שנאמר ( דברים לג ב ) וזרח משעיר למו , ומה עניינה לכאן , כך אמרה דבורה : קשה היא התורה לפרוש ממנה וטובה היא לדבק בה , שהרי במורא ובגבורה נתנה , ולכך נמסרו ישראל ביד אויביהם על פרישתם הימנה וכשהתנדבו לעסוק בה נושעו , כל זה יש ללמוד מתרגומו של יונתן : <b>נטפו .</b> הזילו טל תחיה :
<h4>{ה}</h4>
<b>הרים נזלו .</b> כמים נוזלים נמוגו : <b>זה סיני .</b> כבר מפורש ( שמות יט כ ) מה נראה בו : עשן כולו , וקול , ולפידים ואש מפני ה' , והרי זה מקרא קצר 'זה סיני' , מה אירע בו , מפני אשר ירד עליו ה' :
<h4>{ו}</h4>
<b>בימי שמגר בן ענת בימי יעל .</b> מלמד שאף יעל שפטה את ישראל בימיה : <b>חדלו ארחות .</b> היו יראים ישראל לצאת לדרכם מפני האויבים והיו הולכים דרך עקלתון בהחבא :
<h4>{ז}</h4>
<b>חדלו פרזון .</b> ערי הפרזי שאין להם חומה חדלו מהיות יושבים בהם מפני אויביהם , ונאספו אל ערי המבצר : <b>עד שקמתי .</b> כמו שקמתי , וכן ( שופטים ו יז ) : שאתה מדבר עמי :
<h4>{ח}</h4>
<b>יבחר אלהים חדשים אז לחם שערים .</b> כשבחר לו ישראל אלהים חדשים , אז הוזקקו למלחמה בשעריהם , ראו עתה בהתנדבם , אם יראה בישראל מגן ורומח , שצריך להלחם בארבעים אלף ראשי גייסות שהביא הגוי עליהם , וכולם הממם המקום במלחמת הכוכבים ( פסוק כא ) ונחל קישון גרפם : <b>שערים .</b> כמו ( דברים יז ב ) כי ימצא בקרבך באחד שעריך , עיירות :
<h4>{ט}</h4>
<b>לבי .</b> אני דבורה לחוקקי ישראל , לאהוב את חכמי ישראל שהתנדבו בעם , לאמר : ברכו את ה' ושובו אליו :
<h4>{י}</h4>
<b>רכבי אתנות צחורות .</b> הסוחרים והשרים שירכבו מעתה על אתונות לבנות החשובות , מבלי יראה ודאגת אויביהם , ואותן שיושבין על מדין , לשון דיינים , שהיו יראים לעשות משפט בפרהסיא , וכן תרגם יונתן : דהוו מתחברין למיתב על דינא , ואותן שהולכין רגלי על דרך , שיחו וספרו את התשועה הזאת , אשר מקול המחצצים אתכם , אורבים , ליסטים ומוכסין , היושבין גדודים במערכות לארוב בעברי המים , שם יתנו עתה רוכבי האתונות והולכי על דרך את צדקות ה' , ומה הן הצדקות ( פסוק יא ) צדקות פרזנו בישראל שהשקיט את ישראל , לשכון פרזון ולצאת מפוזרים ביחידי , שלא באסיפת עם :
<h4>{יא}</h4>
<b>מחצצים .</b> פתר מנחם : עורכי מלחמה וסודרי קרב , וחברו עם ( משלי ל כז ) : <b>מלך אין לארבה ויצא חצץ כולו , לשון גדודים .</b> דבר אחר : <b>מקול מחצצים בין משאבים .</b> כשהייתם הולכים בין משאבים לשאוב מים , הייתם יראים מקול אבנים , חלוקי הנחל , קיזל''ש בלע''ז , שהעובר עליהם נשמע קולם , והייתם יראים שלא ירגישו בכם אויביכם , מעכשיו אין לחוש על זאת , ומשום הכי מצוה עליכם ליתן הודיה לשמו : <b>מחצצים .</b> לשון אבני חלוקי הנחל , כמו ( איכה ג טז ) ויגרס בחצץ : <b>אז ירדו לשערים .</b> חזרו לערי מושבותם שברחו מהם ליאסף אל ערי המבצר :
<h4>{יב}</h4>
<b>עורי עורי דבורה .</b> לשון שבח כפשוטו , התגברי בשירתך . ורבותינו אמרו ( פסחים סו ב ) מפני שנתהללה ואמרה ( פסוק ז ) עד שקמתי דבורה , נסתלקה הימנה רוח הקודש :
<h4>{יג}</h4>
<b>אז ירד שריד לאדירים .</b> ירד - ירדה , כמו ( ישעיהו מה א ) לרד לפניו גוים , שרידי ישראל רדו באדירי הגוים : <b>ה' ירד לי בגבורים .</b> ירדה לי את גבורי הגוים :
<h4>{יד}</h4>
<b>מני אפרים .</b> מן אפרים יצא שורש יהושע בן נון , לרדות בעמלק לחלש אותו לפי חרב , ומחובר מקרא זה לעליון , לפרש : ה' ירד לי בגבורים , את יהושע הקים לרד בעמלק : <b>אחריך .</b> יקום משבט בנימין שאול בן קיש שיגרמנו ויעמם אותו כגחלים עוממות . ויש לפתור : 'בעממיך' , בחיל של מאתים אלף רגלי שבא שאול עליהם : <b>מני מכיר ירדו מחקקים .</b> שרים גדולים שכבשו את האמורי , אשר כבשו ( דברים ג ד ) ששים עיר כל חבל ארגוב שכבש יאיר :
<h4>{טו}</h4>
<b>ושרי ביששכר .</b> שרים שביששכר , הם סנהדראות עוסקין בתורה , ( דברי הימים א יא לב ) יודעי בינה לעתים , הם תמיד עם דבורה ללמד בישראל חק ומשפט : <b>ושרי ביששכר .</b> יו''ד זו טפילה היא ואינה משמשת כלום , והרי היא כיו''ד ( תהלים ח ח ) בהמות שדי , ( ירמיהו כב יד ) וקרע לו חלוני : <b>ויששכר כן ברק .</b> ושאר העם של יששכר , כן הם עם ברק לכל אשר יצוה : <b>בעמק שלח ברגליו .</b> שלחם בכל שליחותו , ולאסוף את העם ולכל צרכי המלחמה : <b>בפלגות ראובן .</b> אבל בחילוקי לבו של ראובן רבו : <b>חקקי לב .</b> ( תרגום : ) נכלי ליבא , ערמומית , ומה היא ערמומיתו , ישב לו בין משפתי המלחמה לשמוע מי נוצח ויהיה עמו :
<h4>{טז}</h4>
<b>שרקות עדרים .</b> לשמוע קול עדרי המלחמה , למי קול ענות גבורה ולמי קול ענות חלושה :
<h4>{יז}</h4>
<b>בעבר הירדן שכן .</b> ולא בא אל המלחמה , וכן דן הכניס ממונו בספינות לעמוד ולברוח : <b>ועל מפרציו .</b> לשמור פרצות ארצו :
<h4>{יח}</h4>
<b>זבלון עם חרף וגו' .</b> בזה נפשו והפקיר עצמו למות במלחמה עם ברק , וכן נפתלי על מרומי שדה . על הר תבור :
<h4>{יט}</h4>
<b>בתענך על מי מגדו .</b> תרגם יונתן : בתענך הוו שרן ומטן על מי מגדו , ראש המחנה בתענך ומגיע עד מי מגידו : <b>בצע כסף לא לקחו .</b> חנם באו לעזרת סיסרא , לא בקשו ממנו שכר :
<h4>{כ}</h4>
<b>מן שמים נלחמו .</b> ואף הקדוש ברוך הוא שלח בם צבאיו שאינם רוצים שום שכר : <b>ממסלותם .</b> ראש הכוכב בשמים וסופו בארץ , מכאן אמרו ( תנחומא בראשית ה ) עוביו של רקיע כאויר שבין שמים לארץ , שהכוכב תקוע ברקיע כמין נגר בדלת , מדת ארכו כעביו של רקיע , ומן המקרא שמעיד 'ממסילותם נלחמו' , אנו שומעין שעוביו של רקיע כגובה שמים מן הארץ :
<h4>{כא}</h4>
<b>גרפם .</b> טאטם מן העולם , כמגרפה זו שגורפת את האפר מן הכירה : <b>נחל קדומים .</b> שנעשה ערב לים על זה מימות מצרים , כדאיתא בפסחים ( קיח ב ) : <b>תדרכי נפשי .</b> ברגלים את עוז גבורי כנען :
<h4>{כב}</h4>
<b>הלמו עקבי סוס .</b> נשתלפו טלפי סוסיהם , שהיה חום הכוכב מרתיח את הטיט והציפורן נשמטה , כמו שמולגין את הרגלים ברותחין והטלפים נשמטים , מתוך שנשתלפו נהלמו הרגלים : <b>מדהרות דהרות אביריו .</b> שהיו מרקידים את סוסיהם במלחמה , כמו ( נחום ג ב ) וסוס דהר , הוא לשון הרקדת הסוס :
<h4>{כג}</h4>
<b>אורו מרוז .</b> אמרי לה כוכבא הוה , ואמרי לה גברא חשיבא הוה ( מועד קטן טז א ) , והיה סמוך למקום המלחמה ולא בא : <b>אמר מלאך ה' .</b> אמר ברק בשליחותו של הקדוש ברוך הוא : <b>יושביה .</b> היושבים בארבע אמות שלו ( שם ) בארבע מאות שפורי שמתיה ברק למרוז : <b>לעזרת ה' .</b> כביכול , שמי שהוא עוזר את ישראל , כעוזר את השכינה :
<h4>{כד}</h4>
<b>מנשים באהל .</b> שרה , שנאמר בה ( בראשית יח ט ) הנה באהל . רבקה , שנאמר בה ( שם כד סז ) ויביאה יצחק האהלה . רחל ולאה , שנאמר בהן ( שם לא לג ) ויצא מאהל לאה וגו' : <b>מנשים באהל תבורך .</b> יעל . למה - הן ילדו וגידלו , ואם לא יעל הרי הרשע הזה בא ומאבדן , כך הוא בבראשית רבה ( מח טו ) . דבר אחר , אף יעל היתה יושבת אהלים , לפיכך הזכיר אותה בברכת אהלים :
<h4>{כה}</h4>
<b>חלב נתנה .</b> לדעת אם לבו עליו שיבין בין טעם מים לטעם חלב , כן תרגם יונתן : <b>בספל אדירים .</b> בספל ששותין בו מים , שהמים נקראו 'אדירים' , שנאמר ( שמות טו י ) במים אדירים :
<h4>{כו}</h4>
<b>להלמות עמלים .</b> סיסרא , שהיה עמל ויגע : <b>מחקה .</b> לשון חיקוי : <b>ומחצה .</b> לשון מחץ : <b>וחלפה .</b> יוצא מצד אחר :
<h4>{כח}</h4>
<b>ותיבב .</b> לשון דבור , כמו ( ישעיהו יז יט ) ניב שפתים . ורבותינו פירשוהו ( ראש השנה לג ב ) לשון גניחה , כתרועה , דמתרגמינן 'יבבא' ( ויקרא כג כד ) . ואני אומר : לשון ראייה , כמו ( זכריה ב ב ) בבת עיני , וכן חברו מנחם : <b>אשנב .</b> חלון :
<h4>{כט}</h4>
<b>חכמות שרותיה תענינה .</b> החכמות שבשרותיה , לכך נקוד חי''ת פת''ח , חכמות שהוא שם דבר נקוד חט''ף קמ''ץ , כמו ( משלי יד א ) ראמות לאויל חכמות , וזה נקוד חכמות , וכן ( שם יד א ) חכמות נשים בנתה ביתה , חכמות שבנשים : <b>תענינה .</b> דגשות של נו''ן משמשת במקום נו''ן שלישית , ופתרונו תענינה אותה , דגשות נו''ן משמשת במקום 'אותה' , כמו ( ויקרא ו יד ) מרבכת תביאנה : <b>אף היא תשיב אמריה .</b> תנחומין לעצמה : מה אני מתמה תמיה על עכוב בני :
<h4>{ל}</h4>
<b>הלא ימצאו יחלקו שלל .</b> והוא מעכבן : <b>רחמתים לראש גבר .</b> מענים נשים יפות בישראל , וכל איש מהם יש לו במטתו שתים ושלש נשים :
<h4>{לא}</h4>
<b>כן יאבדו .</b> דבורה אמרה : תנחומין של הבל הן לה , כן יאבדו כל אויביך ה' , כאשר אבד הוא : <b>ואהביו כצאת השמש בגברתו .</b> לעתיד לבא , ( ישעיהו ל כו ) שבעתים כאור שבעת הימים , שהיא על אחת שלש מאות וארבעים ושלש כמספר ארבעים ותשע שביעיות : <b>ותשקט הארץ .</b> אין זה מדברי דבורה אלא מדברי כותב הספר :
<h3>שופטים פרק-ו</h3>
<h4>{א}</h4>
<b>ויעשו הרע .</b> עד כאן נאמר 'ויוסיפו' , שהיה נצבר חטא על חטא , אבל בשירה זו נמחל להם כל אשר עשו , ועכשיו מתחילין לחטוא , כך נדרש באגדת תהלים ( מדרש תהלים יח ו ) :
<h4>{ב}</h4>
<b>המנהרות .</b> ( תרגום : ) מטמוריתא , ובלשון לע''ז : וודו''ש , ועל שם שעושין בהם מאור קטן במקום שאין ניכר קוראן מנהרות , לויישיט''ש בלע''ז : <b>מערות .</b> גרוטי''ה בלע''ז : <b>מצדות .</b> פליישדי''ץ בלע''ז , על שם שעושים ביערים על ידי הפלת האילנות סביב סביב :
<h4>{ה}</h4>
<b>הם ומקניהם .</b> לרעות את התבואה :
<h4>{ח}</h4>
<b>איש נביא .</b> זה הנביא הוא פנחס , ב''סדר עולם'' ( פרק ב ) :
<h4>{יא}</h4>
<b>אבי העזרי .</b> מבני אביעזר בן גלעד בן מנשה : <b>וגדעון בנו .</b> אביו היה חובטן והוא כוברן , אמר לו : אבא , זקן אתה ואם יבאו המדינים לא תוכל לנוס , לך אתה ואני אחבט : <b>בגת .</b> בקורות בית הבד :
<h4>{יב}</h4>
<b>ה' עמך גבור החיל .</b> שנתן לך כח כזה :
<h4>{יג}</h4>
<b>ויש ה' עמנו .</b> ואם יש ה' עמנו , למה מצאתנו וגו' : <b>אשר ספרו לנו אבותינו .</b> פסח היה , אמר לו : אמש הקרני אבא את ההלל , ושמעתיו שהיה אומר ( תהלים קיד א ) : בצאת ישראל ממצרים , 'ועתה נטשנו' , אם צדיקים היו אבותינו , יעשה לנו בזכותם , ואם רשעים היו , כשם שעשה להם נפלאותיו חנם כן יעשה לנו , ואיה כל נפלאותיו :
<h4>{יד}</h4>
<b>ויפן אליו .</b> הקדוש ברוך הוא בעצמו : <b>בכחך זה .</b> בכח הזכות הזה שלמדת סניגוריא על בני , כך דרש רבי תנחומא ( מדרש תנחומא שופטים ד ) :
<h4>{טו}</h4>
<b>הנה אלפי .</b> האלף שאני נמנה בו להיות תחת שר האלף , הוא האלף הדל בכל אלפי מנשה :
<h4>{יז}</h4>
<b>שאתה .</b> כמו שאתה :
<h4>{יט}</h4>
<b>קמח מצות .</b> למדנו שפסח היה , יום תנופת העומר , לכך נאמר ( לקמן ז יג ) והנה צליל לחם שעורים מתהפך וגו' : <b>והמרק .</b> והרוטב :
<h4>{כב}</h4>
<b>אהה .</b> לשון דאגה , כלומר מה תהא עלי : <b>כי על כן ראיתי .</b> כי על אשר ראיתי מלאך ה' , לכך אני דואג וצועק 'אהה' :
<h4>{כד}</h4>
<b>ויקרא לו .</b> גדעון למזבח : <b>ה' שלום .</b> ה' הוא שלומנו :
<h4>{כה}</h4>
<b>פר השור .</b> פר הבחור , שהשור בן יומו קרוי שור : <b>ופר השני .</b> ( תרגום : ) ותורא תנינא : <b>שבע שנים .</b> ( תרגום : <b>) דאיתפטם שבע שנין לעבודה זרה .</b> שמונה דברים הותרו אותו הלילה : מוקצה , אשרה , ולילה , ובמה וכו' , כדאיתא בתמורה ( כח ב ) :
<h4>{כו}</h4>
<b>ראש המעוז .</b> ראש הסלע :
<h4>{לא}</h4>
<b>האתם תריבון לבעל .</b> בשביל הבעל : <b>תושיעון אותו .</b> תנקמו נקמתו , וכן ( שמואל א כה לב ) : והושיעה ידי לי , דדוד בנבל : <b>אשר יריב לו .</b> בשבילו : <b>עד הבקר .</b> עד הבקר המתינו : <b>אם אלהים הוא .</b> יריב הוא לעצמו ריבו ונקמתו , וכדי לדחותם עד שיברח גדעון היה אומר כן :
<h4>{לב}</h4>
<b>ירב בו .</b> בגדעון . אצל ריב נופל עם , או את , או בו , כמו ( בראשית לא לו ) : וירב בלבן , אבל 'לו' אינו נופל על הלשון , וכל 'לו' הכתובים כאן 'בשביל' הם :
<h4>{לד}</h4>
<b>רוח ה' .</b> רוח גבורה : <b>ויזעק אביעזר .</b> כל המשפחה :
<h4>{לח}</h4>
<b>ויהי כן .</b> שהיה טל על הגזה לבדה יותר מבשאר מקומות , כמו שהוא אומר ( פסוק לז ) : מלא הספל מים , אבל 'על כל הארץ חורב' לא נתקיים , שהברית כרותה לטל שאינו נעצר ( תענית ג א ) : <b>ויזר .</b> לשון מכבש , וכן ( ישעיהו א ו ) : לא זורו ולא חובשו , לא נחבשו להוציא הלחה :
<h3>שופטים פרק-ז</h3>
<h4>{א}</h4>
<b>מגבעת המורה בעמק .</b> ( תרגום : <b>) דמסתכיא למישרא .</b> המורה , לשון הוראה וראיה , כמו ( משלי ו יג ) מורה באצבעותיו , שמשם צופים ורומזים בעמק :
<h4>{ב}</h4>
<b>יתפאר .</b> וונטי''ר בלע''ז :
<h4>{ג}</h4>
<b>ויצפר .</b> בבקר , לשון ארמי : צפרא :
<h4>{ה}</h4>
<b>כל אשר ילוק בלשונו וגו' וכל אשר יכרע על ברכיו לשתות .</b> תציג אותו לבד חוץ מסיעתך , כי הם לא ילכו עמך , שכך הם למודים לכרוע לפני עבודת גלולים :
<h4>{ו}</h4>
<b>המלקקים בידם .</b> אין זה דרך כריעה כלוקק בלשונו :
<h4>{יב}</h4>
<b>נפלים בעמק .</b> שוכנים בעמק :
<h4>{יג}</h4>
<b>צליל ; צלול' כתיב , שהיה הדור צלול מן הצדיקים : צליל לחם שערים .</b> ( תרגום : ) חרר דלחם שעורים , חררה שאופין על הגחלים : <b>לחם שערים .</b> הוא זכות העומר הקרב בפסח : <b>ויכהו ויפל .</b> האהל : <b>ויהפכהו .</b> האהל מלמטה למעלה , ונפל האהל :
<h4>{טו}</h4>
<b>את מספר החלום .</b> את סיפור החלום , ( תרגום : ) ית שועית חלמא וית פשריה : <b>ואת שברו .</b> ואת ממכרו , כלומר : ואת פתרונו :
<h4>{טז}</h4>
<b>שופרות ולפדים .</b> להזכיר זכות מתן תורה . ופשוטו : לילה היה , כמו שכתוב ( פסוק ט ) והיה חשך , לפיכך נשאו שם לפידים להאיר להם ונתנום בכדים כדי שלא יבינו בלפידים :
<h4>{יז}</h4>
<b>ממני תראו .</b> את אשר אני עושה , ראו ועשו כן :
<h4>{יח}</h4>
<b>אנכי וכל אשר אתי .</b> אחד מן הראשים , ומאה איש היה עמו ( פסוק ט ) : <b>לה' ולגדעון .</b> ( תרגום : ) חרבא דמקטלא מן קדם ה' ונצחנא על ידי גדעון :
<h4>{יט}</h4>
<b>הקם הקימו .</b> כבר בני החיל את השומרים שהיתה משמרתם באשמורת התיכונה , שכן דרך בני גייסות להעמיד שומרים , אלו ישמרו שליש הלילה הראשון ואלו שליש השני , ואלו שליש האחרון : <b>ונפוץ הכדים .</b> ולשבור הכדים אשר בידם :
<h4>{כא}</h4>
<b>ויריעו .</b> תרועת מסע וניסה :
<h4>{כד}</h4>
<b>ולכדו להם את המים .</b> המפסיקין בין ארם לארץ כנען : <b>ואת הירדן .</b> שגם הוא היה מפסיק :
<h4>{כה}</h4>
<b>הביאו אל גדעון מעבר לירדן .</b> בבקר , כשעבר גדעון את הירדן לרדוף אחר זבח וצלמונע :
<h3>שופטים פרק-ח</h3>
<h4>{ב}</h4>
<b>מה עשיתי עתה ככם .</b> מה חשוב מה שעשיתי בתחילתו , כמה שעשיתם אתם בסוף : <b>הלא טוב עללות .</b> שבאו לידכם בסוף מתחלת הבציר שבצרנו אני ומשפחתי , שהרי בידכם נתן ה' את המלכים :
<h4>{ג}</h4>
<b>ומה יכלתי .</b> לעשות שיהא חשוב כמעשה שלכם :
<h4>{ד}</h4>
<b>עבר הוא ושלש מאות האיש .</b> עוברים את הירדן אחרי זבח וצלמונע שעברו את הירדן תחלה , והיו משחיתים מעבר לירדן את ארץ ראובן וגד ומנשה , ועבר שם כדי לנקום אף בהם :
<h4>{ה}</h4>
<b>לאנשי סכות .</b> ישראל היו :
<h4>{ו}</h4>
<b>הכף זבח וצלמנע בידך .</b> שאתה מתפאר שהצלתנו מיד מדין :
<h4>{ז}</h4>
<b>הברקנים .</b> רונצי''ש בלע''ז :
<h4>{י}</h4>
<b>בקרקר .</b> שם מקום :
<h4>{יא}</h4>
<b>דרך השכוני באהלים .</b> דרך ארץ קדר וערב השוכנים במדבר באהליהם , שרועים מקנה תמיד ואין דרים בבתים : <b>מקדם לנבח ויגבהה .</b> שהם ערי ישראל , ולא רצה לילך שם אלא דרך עקלתון , כדי שלא ירגישו בהם , ויהומם פתאום :
<h4>{יג}</h4>
<b>מלמעלה החרס .</b> עד שלא שקעה השמש , בעוד החמה נראית גבוה :
<h4>{טז}</h4>
<b>וידע בהם .</b> ( תרגום : ) ותבר בהון :
<h4>{יח}</h4>
<b>אחד כתאר בני המלך .</b> יונתן תרגם : <b>אחד היה בהם שתוארו כתואר בני המלך .</b> ויש לפותרו : כמוך כמוהם , תואר אחד לכם , כי כתואר בני מלכים היו :
<h4>{כ}</h4>
<b>ולא שלף הנער חרבו .</b> להורגם , שהיה ירא מהם :
<h4>{כא}</h4>
<b>השהרנים .</b> לוינ''ש בלע''ז , של זהב :
<h4>{כו}</h4>
<b>השהרנים והנטפות .</b> ( תרגום : ) ענקיא וכלילא :
<h4>{כז}</h4>
<b>ויעש אותו גדעון לאפוד .</b> להיות לזכרון על תשועה גדולה , לראות כמה היה חילם כבד שבנזמי חשוביהם היה כל הזהב הזה : <b>ויזנו כל ישראל אחריו .</b> לאחר מיתת גדעון :
<h4>{לג}</h4>
<b>בעל ברית .</b> כך שמו :
<h4>{לה}</h4>
<b>ולא עשו חסד וגו' .</b> שהרגו את בניו , כמו שכתוב בענין ( להלן ט ה ) :
<h3>שופטים פרק-ט</h3>
<h4>{ד}</h4>
<b>ופחזים .</b> בהולים במעשיהם לעשות בלא תבונה :
<h4>{ו}</h4>
<b>עם אלון מצב .</b> ( תרגום : ) מישר קמתא - מישור שהיו בו מצבות :
<h4>{ח}</h4>
<b>הלוך הלכו העצים .</b> משל הוא : <b>לזית .</b> עתניאל בן קנז ( שופטים א יג ) , הבא משבט יהודה שנקרא זית , שנאמר ( ירמיהו יא טז ) : זית רענן יפה פרי תואר וגו' :
<h4>{ט}</h4>
<b>דשני .</b> לשון שומן :
<h4>{י}</h4>
<b>לתאנה .</b> דבורה :
<h4>{יא}</h4>
<b>את מתקי .</b> דבש דבורים :
<h4>{יב}</h4>
<b>לגפן .</b> גדעון , שהוא מזרע יוסף ( שופטים ו יא ) , שנאמר בו ( בראשית מט כב ) בן פורת , ( ותרגם שם אונקלוס : ) כגופן דנציב וכו' :
<h4>{יג}</h4>
<b>המשמח אלהים .</b> שאין אומרים הלוים שיר של הקרבן אלא על הנסכים :
<h4>{יד}</h4>
<b>אל האטד .</b> ספינ''ה בלע''ז :
<h4>{טו}</h4>
<b>אם באמת .</b> שאני הגון למלכות :
<h4>{כב}</h4>
<b>וישר .</b> על כרחם נהג רבנות ובגאוה :
<h4>{כג}</h4>
<b>רוח רעה .</b> שנאה , שלנ''ש מלטלינ''ט בלע''ז :
<h4>{כו}</h4>
<b>געל בן עבד .</b> מאומה אחרת היה :
<h4>{כז}</h4>
<b>ויעשו הלולים .</b> ( תרגום : ) ועבדו חנגין :
<h4>{כח}</h4>
<b>מי אבימלך ומי שכם .</b> מי אבימלך להיות שר על שכם ומי שכם להיות עבדים לאבימלך , הלא בן ירובעל היה אבימלך מן עפרת אבי העזרי ( לעיל ו יא ) : <b>וזבל פקידו .</b> וזה פקיד העיר ששמו 'זבול' , פקידו של אבימלך הוא , ואדוניו אין לו משפט מלוכה בעיר ואף פקידו אינו כלום : <b>עבדו את אנשי חמור .</b> אם באתם לקנות לכם אדונים , באו ועבדו את אנשי חמור , שהיה נשיא הארץ מקדם ( בראשית לד ב ) : <b>ומדוע נעבדנו .</b> לאבימלך :
<h4>{כט}</h4>
<b>ויאמר לאבימלך .</b> ויאמר געל בפני זבול , הודיע לאבימלך : <b>רבה צבאך וצאה .</b> מן המקום שאתה שם , ונראה את גדולתך :
<h4>{לא}</h4>
<b>בתרמה .</b> כמו במרמה , בתרמית , כלומר : בלט ובסתר :
<h4>{לד}</h4>
<b>ארבע ראשים .</b> ארבעה כתות :
<h4>{לז}</h4>
<b>מעם טבור הארץ .</b> ( תרגום : ) מן תוקפא דארעא , מהר הגבוה שבכולם : אלון מעוננים ( תרגום : ) מישר מעוננים :
<h4>{מב}</h4>
<b>ויצא העם השדה .</b> אנשי שכם : <b>ויגידו .</b> המגידים לאבימלך , שיצאו בני העיר אל השדה לעשות חפציהם :
<h4>{מד}</h4>
<b>פתח שער העיר .</b> שלא יוכלו ליכנס :
<h4>{מו}</h4>
<b>צריח .</b> יער שכפו אילנות ופסגים סביב סביב , וקורין אותו פלייש''ר בלע''ז : <b>בית אל ברית .</b> אותו צריח היה של בעל ברית , שם של עבודה זרה שלהם , וצלמון ( פסוק מח ) , יער היה שם . ויש פותרין : צריח , וודוו''י בלע''ז שעושין בקרקע :
<h4>{מח}</h4>
<b>שוכת עצים .</b> ענף עצים :
<h4>{נג}</h4>
<b>פלח רכב .</b> חתיכת אבן של ריחים העליונה הקרויה רכב : <b>ותרץ .</b> ותרוצץ :
<h4>{נד}</h4>
<b>פן יאמרו לי .</b> פן יאמרו עלי :
<h3>שופטים פרק-י</h3>
<h4>{א}</h4>
<b>בן דודו .</b> כך שמו :
<h4>{ד}</h4>
<b>עירים .</b> ( תרגום : ) עולין , סוסים בחורים : <b>ושלשים עירים להם .</b> ושלשים ערים בלא חומה להם , לכך נקראו עירים , לשון עיירות :
<h4>{ו}</h4>
<b>את הבעלים וגו' .</b> שבע עבודות זרות נמנו כאן : <b>ויעזבו את ה' ולא עבדוהו .</b> אפילו בשותפות עם אלו :
<h4>{ח}</h4>
<b>בשנה ההיא .</b> כשמת יאיר : <b>אשר בעבר הירדן .</b> ארץ ראובן וגד וחצי המנשה , שהיו שכניהם :
<h4>{יא}</h4>
<b>הלא ממצרים .</b> שבע תשועות יש כאן , כנגד שבע עבודות זרות שהיו עובדים :
<h4>{יב}</h4>
<b>ומעון .</b> שם אומה :
<h4>{טז}</h4>
<b>ותקצר נפשו בעמל .</b> כביכול לא היה רחבת מקום לסבול ולכנס שם צרה שהיה לו בעמל ישראל :
<h4>{יז}</h4>
<b>ויצעקו .</b> נאספו על ידי כרוז :
<h3>שופטים פרק-יא</h3>
<h4>{ד}</h4>
<b>וילחמו בני עמון .</b> היא האמורה למעלה ( י ט ) :
<h4>{יא}</h4>
<b>את כל דבריו .</b> התנאי שביניהם : <b>לפני ה' במצפה .</b> למקום שנאספו כולם , שהשכינה שורה על רוב צבור :
<h4>{טז}</h4>
<b>עד ים סוף .</b> בדרומה של ארץ אדום , וארץ אדום בדרומה של ארץ כנען :
<h4>{יז}</h4>
<b>אעברה נא בארצך .</b> מדרום לצפון , ליכנס לארץ כנען : <b>וגם אל מלך מואב .</b> שהיתה ארצו בסוף ארץ אדום , במזרחה של אדום ובדרומה של ארץ ישראל : <b>ולא אבה .</b> משה רמזה בתורה ( דברים ב כט ) : כאשר עשו לי בני עשו היושבים בשעיר והמואבים היושבים בער , כשם שאדום לא נתנום לעבור , כך מואב לא נתנום לעבור :
<h4>{יח}</h4>
<b>וילך במדבר .</b> מן המערב למזרח , במיצר דרומי של אדום ומואב : <b>ויסב את ארץ אדום .</b> כל דרומה : <b>ואת ארץ מואב .</b> כל דרומה , וכשהגיע למקצוע דרומית מזרחית , פנה אל הצפון לסבוב את מיצר המזרחי : <b>ויבא ממזרח שמש לארץ מואב ויחנון בעבר ארנון .</b> לסוף מזרחה של ארץ מואב , ושם התחילה ארץ סיחון ועוג , וכבשו עבר הירדן במזרח ארץ כנען ועברו הירדן , ונכנסו לה לארץ כנען דרך המזרח :
<h4>{כב}</h4>
<b>ויירשו וגו' מארנון ועד היבק .</b> שאתה אומר שהוא שלך ( פסוק יג ) , הם מסיחון לקחו : <b>ומן המדבר ועד הירדן .</b> מדברות היו שם לפני הירדן :
<h4>{כו}</h4>
<b>על ידי ארנון .</b> אצל ארנון , שהיו ממואב , וידעו שלא היה להם לעבור עליהם , שהרי מסיחון כבשום ( במדבר כא כד ) , שלקחם ממלך מואב ( שם שם כו ) : <b>שלש מאות שנה .</b> משכבשו את הארץ בימי יהושע עד יפתח . מכאן יש ללמוד שנות השופטים הנזכרים עד הנה , אם שני השעבוד של כל אומה נמנים בתוך ימי השופט אם לאו . שנינו בסדר עולם ( פרק יב ) : <b>יהושע פרנס את ישראל עשרים ושמונה שנה , ואין לו מקרא ממי ללמוד .</b> עתניאל ( לעיל ג יא ) , ארבעים שנה , ושני שעבוד של כושן רשעתים ( שם שם ח ) , בכללם . אחריו אהוד ( שם שם ל ) , שמונים שנה , שמונה עשרה שנים , שעבוד של עגלון ( שם שם יד ) בתוכם , הרי מאה ארבעים ושמונה שנה . דבורה ( שם ה לא ) ארבעים שנה , ושני שעבוד יבין ( שם ד ג ) בתוכם , הרי מאה שמונים ושמונה . אחריו , שבע שנים של שעבוד מדין ( שם ו א ) , וארבעים של גדעון ( שם ח כח ) , ושלש של אבימלך ( שם ט כב ) , הרי מאתים שלשים ושמונה שנים . אחריו , עשרים ושלש של תולע ( שם י ב ) , ועשרים ושתים של יאיר ( שם י ג ) , אלא שעלתה שנה אחת לשניהם , ושמונה עשרה של בני עמון ( שם שם ח ) עד שלא בא יפתח , הרי שלש מאות :
<h4>{כט}</h4>
<b>עבר בני עמון .</b> אל בני עמון :
<h4>{לג}</h4>
<b>אבל כרמים .</b> ( תרגום : ) מישר כרמיא :
<h4>{לה}</h4>
<b>הכרע הכרעתני .</b> לשון נקבה , ודומה לו ( שיר השירים ד ט ) : לבבתני אחותי כלה : <b>היית בעוכרי .</b> כל דמי נעכר , קפחת את רגלי :
<h4>{לז}</h4>
<b>וירדתי על ההרים .</b> לשון יללה הוא , ודוגמתו ( ישעיהו טו ג ) : <b>על גגותיה וברחובותיה כולה ייליל ירד בבכי , המתעצב בבכי עד שגופו משתבר .</b> ובמדרש אגדה דורש רבי תנחומא ( בחוקותי ה ) : <b>על ההרים .</b> לפני סנהדרין , שמא ימצאו פתח לנדרך :
<h4>{לח}</h4>
<b>ותבך על בתוליה .</b> מדלא כתיב על בתולותיה , משמע בתולים ממש :
<h4>{לט}</h4>
<b>ותהי חק .</b> גזרו שלא יעשה אדם עוד כן , שאלו הלך אצל פנחס , או הוא בא אצלו , היה מתיר לו נדרו , עמדו בגדולתן , ומבין שניהם אבדה , ונפרע מהם , פנחס נסתלקה שכינה הימנו , שנאמר בדברי הימים ( א ט כ ) : לפנים ה' עמו , למדנו שבסופו אינו עמו , ויפתח הוכה בשחין וניפול אברים , שנאמר ( לקמן יב ז ) : <b>ויקבר בערי גלעד .</b> ויש עוד לפתור : <b>ותהי חק בישראל .</b> מחובר למקרא שלאחריו :
<h4>{מ}</h4>
<b>מימים ימימה תלכנה וגו' .</b> הדבר הזה קבעו עליהם לחוק : <b>לתנות .</b> לקונן :
<h3>שופטים פרק-יב</h3>
<h4>{א}</h4>
<b>ויעבור צפונה .</b> ויעבור את הירדן , והלכו לצפון עבר הירדן , אל הגלעד :
<h4>{ד}</h4>
<b>כי אמרו פליטי אפרים אתם גלעד .</b> פחותים שבאפרים היו מבזים את הגלעד , ואומרים להם : מה אתם גלעד חשובים בתוך אפרים ובתוך מנשה , כן תרגם יונתן :
<h4>{ה}</h4>
<b>וילכוד גלעד את מעברות וגו' .</b> היו שומרים במקום המעברות :
<h4>{ו}</h4>
<b>אמר נא שבולת .</b> שבולת הנהר הזה אעבור : <b>ולא יכין לדבר כן .</b> שהיו מגמגמים בלשונם :
<h4>{ח}</h4>
<b>אבצן .</b> זה בועז :
<h3>שופטים פרק-יג</h3>
<h4>{ד}</h4>
<b>יין ושכר .</b> ( תרגום : ) חמר חדת ועתיק :
<h4>{ה}</h4>
<b>ומורה .</b> תער , על שם שמורה ומשליך את השער : <b>ואל תאכלי כל טמאה .</b> דברים האסורים לנזיר :
<h4>{ח}</h4>
<b>לנער היולד .</b> העתיד להוולד :
<h4>{יא}</h4>
<b>אחרי אשתו .</b> אחר עצתה :
<h4>{יב}</h4>
<b>מה יהיה משפט הנער ומעשהו .</b> ( תרגום : ) מה חזי למעבד לעולימא ומה נעביד ליה :
<h4>{טו}</h4>
<b>נעצרה נא אותך .</b> נאסוף אותך אל הבית :
<h4>{יז}</h4>
<b>כי יבא דברך .</b> אם יבא לנו שליחות דבר מאתך , משנדע ונכיר את שמך : <b>וכבדנוך .</b> ונעשה מה שתשלח לנו :
<h4>{יח}</h4>
<b>והוא פלאי .</b> מכוסה , תמיד הוא משתנה ואין ידוע למה משתנה היום ( ספרי נשא מב ) :
<h4>{כג}</h4>
<b>וכעת .</b> הזאת : <b>לא השמיענו כזאת .</b> לא היה משמיענו בשורה זו אם ראויים אנו למות :
<h4>{כה}</h4>
<b>לפעמו .</b> לבא בקרבו לפעמים :
<h3>שופטים פרק-יד</h3>
<h4>{ד}</h4>
<b>כי תואנה הוא מבקש .</b> עלילה להתגרות בם :
<h4>{ז}</h4>
<b>וידבר לאשה .</b> על האשה , דבר לקרוביה , כן תרגם יונתן :
<h4>{ח}</h4>
<b>עדת דבורים .</b> ( תרגום : ) קינא דדברייתא , כניסת דבורים :
<h4>{ט}</h4>
<b>וירדהו .</b> לשון הבדלת דיבוק של כל דבר הנדבק , וכן לענין פת הנדבקת בתנור , נקראת הבדלתו רדייה , ( שבת קיז ב ) : הרודה פת מן התנור , ( בבא מציעא סד א ) : הרודה את כוורתו , על שם שהדבש עשוי על ידי חלות שעושה מדובק בדופני הכלי בכל צדדין מדופן אל דופן , כמדת עוגל הכלי , וכן תרגם יונתן : וירדהו , ונסחיה :
<h4>{י}</h4>
<b>וירד אביהו אל האשה .</b> ( תרגום : ) על עסקי איתתא :
<h4>{יא}</h4>
<b>מרעים .</b> חברים לשושבינות :
<h4>{טו}</h4>
<b>ויהי ביום השביעי .</b> לימות השבת , ולא שביעי למשתה , והוא רביעי לימי המשתה : <b>הלירשנו קראתם לנו הלא .</b> תרגם יונתן : הלמסכנותנא קריתון יתנא הלכא :
<h4>{יז}</h4>
<b>שבעת הימים .</b> הנותרים משבעת הימים , מרביעי ואילך :
<h4>{יח}</h4>
<b>בטרם יבא החרסה .</b> לפני שקיעת החמה , שעדיין היה להם שהות עד הערב : <b>חרשתם בעגלתי .</b> משל הוא ( תרגום : ) אילולפון בדקתון באתתי :
<h4>{יט}</h4>
<b>רוח ה' .</b> ( תרגום : ) רוח גבורה מן קדם ה' : <b>חליצותם .</b> מלבושים שחלץ מעליהן :
<h4>{כ}</h4>
<b>למרעהו .</b> לאחד משושביניו נתנה :
<h3>שופטים פרק-טו</h3>
<h4>{ג}</h4>
<b>נקיתי הפעם .</b> בדין אעשה להם הרעה :
<h4>{ד}</h4>
<b>ויפן .</b> את הזנבות זנב אל זנב . ויפן , משמע הוא עצמו פנה ( שמות לב טו ) ; . ויפן , משמע הפנה את אחרים , וכן שימוש כל תיבה שפעל שלה בה''א ; ( שמות א כ ) : וירב העם ; ( איכה ב ה ) : וירב בבת יהודה תאניה ; ( מלכים ב כה כא ) : ויגל יהודה מעל אדמתו , הגלה ; ( שם ב : יח יא ) : ויגל מלך אשור את ישראל אשורה , ויגלה :
<h4>{ו}</h4>
<b>חתן התמני .</b> חתן הפלשתי אשר בתמנה ( לעיל יד א ) :
<h4>{ז}</h4>
<b>אם תעשון כזאת .</b> ושמא רגילין אתם בכך , לתת אשתו של זה לזה :
<h4>{ח}</h4>
<b>שוק על ירך .</b> ( תרגום : ) פרשין עם רגלאין , רוכב סוס אינו נשען על ירכו כי אם על שוקו , רגל אחד נתון בברזל התלוי במרכבת : <b>בסעיף .</b> בנקרת סלע עיטם , וחברו ( ישעיהו נז ה ) : סעיפי הסלעים , ( שם י לג ) : מסעף פארה :
<h4>{ט}</h4>
<b>וינטשו .</b> ויתפזרו : <b>בלחי .</b> שם מקום :
<h4>{י}</h4>
<b>למה עליתם עלינו .</b> הלא עבדים אנחנו לכם : <b>לאסור את שמשון .</b> שתאסרוהו ותסגירוהו לנו :
<h4>{יג}</h4>
<b>לא כי אסור נאסרך .</b> לא נהרוג אותך , כי אם אסור נאסרך :
<h4>{יד}</h4>
<b>רוח ה' .</b> ( תרגום : ) רוח גבורה מן קדם ה' : <b>אסוריו .</b> קשוריו :
<h4>{טו}</h4>
<b>טריה .</b> לחה , וראיתי בספר רפואות שקורא ללחה שיוצא מן המכה : 'טריה' :
<h4>{טז}</h4>
<b>חמור חמרתים .</b> בלחי החמור לצבור צברים רבים , ( תרגום : ) בלועא דחמרא רמיתינון דגורין :
<h4>{יט}</h4>
<b>את המכתש .</b> גומא שהשן יושבת בה , עשויה כעין מכתשת : <b>עין הקורא .</b> מעין שבא על ידי זעקת הקורא אל ה' :
<h3>שופטים פרק-טז</h3>
<h4>{ב}</h4>
<b>לעזתים לאמר .</b> לאנשי עזה נאמר : <b>ויתחרשו .</b> נהגו עצמן בשתיקה :
<h4>{ג}</h4>
<b>ויסעם .</b> ויעקרם ממקומם :
<h4>{ז}</h4>
<b>יתרים .</b> חבלים דקים . ( ט ) ולא נודע כחו . לא הוצרך להתחזק בנתקו אותם :
<h4>{יא}</h4>
<b>בעבותים .</b> חבלים גסים :
<h4>{יג}</h4>
<b>מחלפות .</b> קווצות , פלוני''ש בלע''ז : <b>עם המסכת .</b> עץ שהגרדי מיסך בו את השתי , ושם העץ אנשובל''א . מסכת , אורטר''א בלע''ז :
<h4>{טז}</h4>
<b>ותאלצהו .</b> דחקתו , ואין לו דמיון :
<h4>{יח}</h4>
<b>ותרא דלילה כי הגיד לה .</b> ניכרין דברי אמת :
<h4>{יט}</h4>
<b>ותקרא לאיש .</b> לשלוחן של סרנים :
<h4>{כא}</h4>
<b>ויורידו אותו עזתה .</b> מקום תחלת קלקולו : <b>ויהי טוחן .</b> בריחים , מלאכה כבדה . ורבותינו ( סוטה י א ) פירשו מה שפירשו :
<h4>{כה}</h4>
<b>בין העמודים .</b> אשר הבית נכון עליהם :
<h4>{כו}</h4>
<b>והמישני .</b> פאלפא''ר בלע''ז , כמו ( בראשית כז יב ) : אולי ימושני :
<h4>{כח}</h4>
<b>זכרני נא .</b> זכור עשרים שנה ששפטתי את ישראל , ולא אמרתי לאחד מהם העבר לי מקל זה ממקום למקום : <b>נקם אחת משתי עיני .</b> ושכר עין השנית הנח לי לעולם הבא , וכאן פרע לי שכר אחת מהן :
<h4>{כט}</h4>
<b>וילפת .</b> ויאחז , אינברצ''א בלע''ז , כמו ( רות ג ח ) : ויחרד האיש וילפת , נאחז בזרועות האשה :
<h3>שופטים פרק-יז</h3>
<h4>{א}</h4>
<b>ויהי איש מהר אפרים .</b> אף על פי שנכתבו שתי פרשיות הללו בסוף הספר , של מיכה ושל פלגש בגבעה , בתחלת השופטים היה , בימי עתניאל בן קנז , שנאמר ( לקמן יח לא ) : וישימו להם את פסל מיכה וגו' כל ימי היות בית אלהים בשילה , למדנו שכל ימי שילה היה דמות של מיכה , ובפלגש בגבעה נאמר על יבוס שבירושלים ( שם יט יב ) : לא נסור אל עיר נכרי , למדנו שעדיין לא כבשו את ירושלים :
<h4>{ב}</h4>
<b>אשר לקח לך .</b> אשר נגנב ממך , ויש לו דומה ( שמואל א כא ו ) : כי אשה עצורה לנו , עצורה ממנו : <b>ואת אלית .</b> קללת כל מי שגנבו , וגם אמרת הקללה באזני : <b>הנה הכסף .</b> אני מודה לך עליו שהוא בידי שאני לקחתיו :
<h4>{ג}</h4>
<b>וישב את אלף ומאה הכסף לאמו .</b> אמר להחזירו לה , ובמקום שהוא שם הרי הוא ברשותך : <b>הקדש הקדשתי את הכסף מידי לבני .</b> קבלתי עלי למסרו מידי לידך לשם דמות ומסכה , תנהו לי עתה ומידי אני אשיבנו אליך . יש אומרים שהאשה הזאת היא דלילה , לפי שכתוב ( לעיל טז ה ) : אלף ומאה כסף , וטעות הוא בידם , שהרבה שנים קדם מיכה לשמשון , אך הפרשיות נסמכו על הכסף הרע ששוה כאן וכאן , וכסף של פורענות היו שניהם :
<h4>{ה}</h4>
<b>בית אלהים .</b> בית עבודה זרה , וכן כל 'אלהים' האמורים בפרשה זו חול , חוץ מזה ( להלן יח לא ) : כל ימי היות בית אלהים בשילה ( שבועות לה ב ) : <b>וימלא את יד אחד .</b> חנכו לעבודת הדמות להיות כהן לפניו , כל חינוך דבר שאדם נכנס בו לשם גדולה קרוי מילוי ידים , רישוושטי''ר בלע''ז ; וכשנותנין פקידות לאדם , קורין למתן רישוישטי''ר בלע''ז :
<h4>{ז}</h4>
<b>ממשפחת יהודה .</b> והוא לוי מן האם . ורבותינו אמרו ( בבא בתרא קט ב ) : לפי שעשה מעשה מנשה שבא מיהודה , קראו ממשפחת יהודה , והוא לוי בן גרשום בן משה רבינו היה , כמו שמפורש בענין ( לקמן יח ל ) : ויהונתן בן גרשום וגו' :
<h4>{ח}</h4>
<b>לעשות דרכו .</b> דרך הליכתו :
<h4>{ט}</h4>
<b>באשר אמצא .</b> פרנסתי להשתכר :
<h4>{י}</h4>
<b>לימים .</b> לסוף שנה : <b>וערך בגדים .</b> זוג חליפת בגדים שהם ערך וסדר לכל בני אדם כפי הראוי להם לשנה : <b>וערך בגדים .</b> אפרליימנ''ט בלע''ז : <b>ומחיתך .</b> ומזונותיך : <b>וילך הלוי .</b> אחר עצתו :
<h3>שופטים פרק-יח</h3>
<h4>{א}</h4>
<b>כי לא נפלה לו .</b> ירושה כפי הראוי להם בארץ מכובשת , כמו שנאמר ביהושע ( יט מז ) : ויצא גבול בני דן מהם , ואף מכאן יש ללמוד שהיה מעשה זה בתחלת השופטים מיד :
<h4>{ג}</h4>
<b>מי הביאך הלם .</b> יש כאן תמיהות הרבה , ( בבא בתרא קי ב ) לא מזרעו של משה רבינו אתה , שנאמר בו ( שמות ג ה ) : אל תקרב הלם , ( שם ד יא ) : מי שם פה לאדם , ( שם שם ב ) : מה זה בידך :
<h4>{ה}</h4>
<b>שאל נא באלהים .</b> בתרפים שמדברים על ידי מכשפות :
<h4>{ו}</h4>
<b>נוכח ה' דרככם .</b> נוכח הקדוש ברוך הוא גלוי , כי זה אין בו ממש :
<h4>{ז}</h4>
<b>ואין מכלים דבר .</b> אין אחד מהם צריך לחבירו שיחזירנו ריקם ויכלימנו , כמו שנאמר בסוף הענין ( פסוק י ) : אין מחסור כל דבר , כך שמעתי : <b>יורש עצר .</b> יורשים מועטים , שאם יהרגו את אלו , אין עוד עוררין נלחמים עם המחזיקים בנחלה : <b>ורחוקים המה .</b> מעזרת צידונים : <b>ודבר אין להם עם אדם .</b> שום ברית כרותה שיבאו לעזרתם לעת הצורך :
<h4>{ח}</h4>
<b>מה אתם .</b> כלומר מה אתם משיבים דבר , מה מצאתם במקום שנפל לנו גורלנו , מה העם , החזק הוא הרפה :
<h4>{ט}</h4>
<b>ואתם מחשים .</b> מתעצלים :
<h4>{כא}</h4>
<b>ואת הכבודה .</b> משאות , כל דבר שהוא כבד בהליכתו שאינו יכול לרוץ אם ירדפו בני המקום אחריהם : <b>הכבודה .</b> פיזנטו''מא בלע''ז :
<h4>{כג}</h4>
<b>ויסבו פניהם .</b> בני דן אל הקוראים אליהם :
<h4>{כד}</h4>
<b>ומה לי עוד .</b> ומה נשאר לי עוד :
<h4>{כה}</h4>
<b>אנשים מרי נפש .</b> כעסנים שיש בסיעתנו :
<h4>{כז}</h4>
<b>ליש .</b> שם העיר , ובספר יהושע ( יט מז ) קורא שמה 'לשם' , על שם שמצאו שם אבן טובה ששמה 'לשם' , והיא היתה על החשן לשבט דן , שמו כתוב על 'לשם' , וידעו שבאמת היא נחלתם :
<h4>{ל}</h4>
<b>בן מנשה .</b> מפני כבודו של משה כתוב נו''ן לשנות את השם , ונכתב תלויה לומר שלא היה מנשה אלא משה : <b>עד יום גלות הארץ .</b> בימי סנחריב בגלות ראשונה :
<h3>שופטים פרק-יט</h3>
<h4>{ב}</h4>
<b>ותזנה עליו פילגשו .</b> זנתה מביתו אל החוץ . כל לשון זנות אינו אלא לשון 'יוצאת' ( תרגום אונקלוס בראשית לד לא ) : נפקת ברא , יוצאת מבעלה לאהוב את אחרים :
<h4>{ו}</h4>
<b>הואל נא ולין .</b> הלילה :
<h4>{ט}</h4>
<b>רפה .</b> השמש מגבורתו ונטה לערוב : <b>הנה חנות היום .</b> עת שכל הולכי דרכים נוטים לחנות בבית :
<h4>{יב}</h4>
<b>עד גבעה .</b> גבעת בנימן :
<h4>{יג}</h4>
<b>ולנו .</b> כמו ולננו , דגשות הנו''ן במקום נו''ן שניה :
<h4>{יח}</h4>
<b>ואת בית ה' .</b> לשילה אני הולך :
<h4>{כא}</h4>
<b>ויבל לחמורים .</b> ויתן יבול לחמורים , 'ויבל' אפרוונד''ר בלע''ז :
<h4>{כב}</h4>
<b>ונדענו .</b> משכב זכור :
<h4>{כח}</h4>
<b>ואין עונה .</b> כי מתה :
<h3>שופטים פרק-כ</h3>
<h4>{ב}</h4>
<b>פנות כל העם .</b> ( תרגום : ) רישי כל עמא :
<h4>{ה}</h4>
<b>דמו להרוג .</b> כוונו להרוג , אנישמינט''ו בלע''ז :
<h4>{י}</h4>
<b>לעשות לבואם .</b> לביאתם זו לגבעת בנימין 'ככל הנבלה' וגו' :
<h4>{יא}</h4>
<b>חברים .</b> שוים בעצה אחת :
<h4>{יב}</h4>
<b>בכל שבטי בנימן .</b> עשרה שבטים נחשבו עשרה משפחותיו , שיהיו מרחל שנים עשר שבטים :
<h4>{טז}</h4>
<b>אטר יד ימינו .</b> גמודי יד ימינם , לא היו שולטים בה כאילו היתה אטומה , כמו ( תהלים סט טז ) : אל תאטר עלי באר פיה : <b>כל זה .</b> שבע מאות איש הללו : <b>אל השערה .</b> לחוט השער : <b>ולא יחטיא .</b> לא ישגה :
<h4>{יח}</h4>
<b>יהודה בתחלה .</b> אבל לא בחנו לשאול אם לנצח אם לינצח , ובאחרונה שבחנו , אמר ( פסוק כח ) : עלו כי מחר אתננו בידך , השכימו והשלימו דבריהם :
<h4>{כא}</h4>
<b>וישחיתו .</b> נענשו על שלא קנאו כמו כן במעשה דמות מיכה שהיה כבר :
<h4>{לג}</h4>
<b>בבעל תמר .</b> במישר יריחו : <b>מגיח .</b> נמשך , כמו ( איוב מ כג ) : יגיח ירדן אל פיהו ; ( תהלים כב י ) : גחי מבטן : <b>ממערה גבע .</b> ממקום צר , ערותה וגלויה של גבעת בנימין , מקום תורפה שלה שהיא נוחה ליכבש משם , כמו ( בראשית מב ט ) : לראות את ערות הארץ באתם :
<h4>{לו}</h4>
<b>ויתנו איש ישראל .</b> אשר בשדה , מקום לבנימן לברוח אל הגבעה , כי סמכו ישראל על האורב שיצאו לקראתם :
<h4>{לז}</h4>
<b>וימשוך האורב .</b> משך בשופר ; דבר אחר : משך בשופר העם אשר אתו , אל העיר :
<h4>{לח}</h4>
<b>והמועד היה .</b> מתחלה היה אות בין ישראל ובין האורב , להיות האורב מרבה להעלות עשן העיר , ויבינו ישראל אשר לכד האורב את הגבעה : <b>משאת העשן .</b> גובה העשן :
<h4>{לט}</h4>
<b>ויהפך איש ישראל .</b> עכשיו חוזר לתחלת הדברים ושונה ומפרש , עשרים וחמשה אלף שכתבנו למעלה ( פסוק לה ) , כיצד נפלו והיכן נפלו :
<h4>{מב}</h4>
<b>ואשר מהערים .</b> האורב שנכנס בעיר , משחיתים אותו בתוך השבט , בתוך העיר :
<h4>{מג}</h4>
<b>כתרו את בנימן .</b> הקיפו את בנימן ככתר המקיף את הראש , וכן ( תהלים כב ג ) : אבירי בשן כתרוני , וכן ( חבקוק א ד ) : כי רשע מכתיר את הצדיק , וכן גם בלשון עטרה נקראת הקפה ( שמואל א כג כו ) : ושאול ואנשיו עוטרים אל דוד ואל אנשיו לתפשם : <b>הרדיפוהו .</b> קוראים אחריו רדיפה , צועקים זה לזה לרדוף : <b>מנוחה הדריכוהו .</b> אצל הערים שהם נוחים בהם , שם הדביקוהו : <b>הדריכוהו .</b> השיגוהו , ויש דוגמתו בלשון גמרא ( כתובות ס ב ) : רהט בתריה פרסא בחלא ולא אדרכיה : <b>עד נוכח הגבעה .</b> ממזרחה של גבעה :
<h4>{מד}</h4>
<b>ויפלו מבנימן שמונה עשר אלף .</b> בשדה בתוך המלחמה :
<h4>{מה}</h4>
<b>ויעוללהו .</b> הריגה אחר הריגה , כעוללות שאחר הבציר : <b>חמשת אלפים איש .</b> הרי עשרים ושלשה אלף : <b>עד גדעום .</b> שם מקום : <b>ויכו ממנו אלפים איש .</b> הרי עשרים וחמשה אלף האמור למעלה ( פסוק לה ) , והמאה הכתובים למעלה ( שם ) , לא פירש היכן נפלו :
<h4>{מח}</h4>
<b>שבו אל בני בנימן .</b> בכל הערים : <b>מעיר מתם .</b> התמו כל יושבי הערים : <b>ועד בהמה .</b> ואנשים בכלל 'מתום' היו , ש'מתום' לשון כליה הוא . ויש לתמוה על אלף היכן הם , שהרי עשרים וששה אלף התפקדו מן הערים , ומן הגבעה שש מאות , וכאן מנה בנופלים עשרים וחמשה אלף ומאה איש , ושש מאות נמלטו אל סלע הרמון , והאלף ברחו אל הערים ונפלו למחרת כששבו בני ישראל אל ערי בנימין להחרים הנשים והטף :
<h3>שופטים פרק-כא</h3>
<h4>{ג}</h4>
<b>להפקד .</b> להגרע :
<h4>{ו}</h4>
<b>וינחמו .</b> שבו לחשוב עליהם מחשבת פליטה :
<h4>{יב}</h4>
<b>ארבע מאות .</b> נערה בתולה . הושיבום על פי חביות של יין , בעולה ריחה נודף , בתולה אין ריחה נודף :
<h4>{יד}</h4>
<b>ולא מצאו להם .</b> לא ספקו להם :
<h4>{יז}</h4>
<b>ירושת פליטה .</b> נחלת השבט נשארה ריקנית , הבו עצה שיולידו בנים ויחזיקו בנחלתם הפליטה הנשארת , ולא ימחה שבט מישראל :
<h4>{יט}</h4>
<b>מזרחה השמש למסלה .</b> במזרחה של מסילה , שילה בצפונה של בית אל ובדרומה של לבונה , ובמזרחה של מסילה העולה מבית אל שכמה :
<h4>{כב}</h4>
<b>לריב אלינו .</b> ללכת אלינו במלחמה : <b>ואמרנו אליהם חנונו אותם .</b> רחמנו עליהם כי אינם יודעים מה לעשות , 'כי לא לקחנו איש אשתו במלחמה' של יבש גלעד אלא לארבע מאות איש מהם , ואם על השבועה אתם מקפידים , לא עון לכם בדבר 'כי לא אתם נתתם להם' את בנותיכם שתהא לכם אשמה בדבר ושלום לכם אל תיראו :