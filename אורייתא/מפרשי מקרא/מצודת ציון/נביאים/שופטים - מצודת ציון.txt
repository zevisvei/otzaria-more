<h1>שופטים - מצודת ציון</h1>
<h3>שופטים פרק-א</h3>
<h4>{ה}</h4>
<b>אדוני בזק .</b> כך שמו , וכן ( יהושע י א ) אדוני צדק :
<h4>{ו}</h4>
<b>ויקצצו .</b> ענין חתוך וכריתה , כמו ( שמות לט ג ) וקצץ פתילם : <b>בהנות .</b> אצבעות אגודל , כמו ( שם כט כ ) בהן ידם הימנית :
<h4>{ז}</h4>
<b>מלקטים .</b> לשון לקיטה :
<h4>{ח}</h4>
<b>שלחו .</b> על כי אם מי יבעיר האש באחד מן המקומות , עשה יעשה שליחותו , והולך ממקום למקום ושורף הכל , לזה נקרא בלשון שלוח :
<h4>{ט}</h4>
<b>והשפלה .</b> העמק :
<h4>{י}</h4>
<b>לפנים .</b> בימים הקדמונים :
<h4>{יד}</h4>
<b>ותסיתהו .</b> מלשון הסתה ופתוי : <b>ותצנח .</b> ענין נעיצה , כמו ( שופטים ד כא ) ותצנח בארץ . ורוצה לומר , נפלה בכח , וכאלו ננעצה בארץ :
<h4>{טו}</h4>
<b>הבה .</b> תנה , כמו ( בראשית מז טו ) הבה לנו לחם : <b>ברכה .</b> מתנה ומנחה , וכן ( שם לג יא ) קח נא את ברכתי : <b>הנגב .</b> ענין יובש , כמו ( ישעיהו כא א ) כסופות בנגב : <b>נתתני .</b> נתת לי : <b>גלת .</b> מעין , כמו ( שיר השירים ד יב ) גן נעול : <b>עלית .</b> מלשון עליון :
<h4>{יז}</h4>
<b>ויחרימו .</b> ענין אבדון וכליון :
<h4>{יט}</h4>
<b>ויורש .</b> מלשון גרושין : <b>רכב ברזל .</b> אנשי רכב , חזקים כברזל :
<h4>{כ}</h4>
<b>הענק .</b> אנשים גבוהי הקומה :
<h4>{כג}</h4>
<b>ויתירו .</b> ענין חקירה וחפוש , כמו ( במדבר יג ב ) ויתרו את ארץ כנען :
<h4>{כד}</h4>
<b>מבוא .</b> מלשון ביאה :
<h4>{כז}</h4>
<b>ויואל .</b> ענין רצון , וכן ( שמות ב כא ) ויואל משה :
<h4>{לד}</h4>
<b>וילחצו .</b> ענין דחק , כמו ( במדבר כב כה ) ותלחץ אל הקיר : <b>לא נתנו .</b> לא הניחו , כמו ( בראשית לא ז ) ולא נתנו אלהים :
<h4>{לה}</h4>
<b>ותכבד .</b> עניינו כמו ותחזק :
<h3>שופטים פרק-ב</h3>
<h4>{א}</h4>
<b>מלאך .</b> ענין שליח : <b>הבכים .</b> אמר על שם סופו , שקראו המקום 'בכים' : <b>אפר .</b> מלשון הפרה ובטול :
<h4>{ב}</h4>
<b>תתצון .</b> מלשון נתיצה ושבירה :
<h4>{ג}</h4>
<b>צדים .</b> לשון צדיה , ורצונו לומר לצודד נפשות :
<h4>{ט}</h4>
<b>חרס .</b> הוא סרח האמור בספר יהושע ( כב ל ) ומתהפך הוא , כמו כבש כשב :
<h4>{י}</h4>
<b>נאספו .</b> ענין מיתה , כמו ( במדבר כ כד ) יאסף אהרן :
<h4>{יג}</h4>
<b>לבעל ולעשתרות .</b> שמות עבודה זרה :
<h4>{יד}</h4>
<b>שסים .</b> דורכים ורומסים , כמו ( זכריה יד ב ) ונשסו הבתים : <b>וימכרם .</b> מסרם , וכאלו מכרם :
<h4>{טו}</h4>
<b>ויצר .</b> מלשון צר ודוחק . ( יז ) זנו . המשילם לזונה העוזבת בעל נעוריה , ותאהב זולתו :
<h4>{יח}</h4>
<b>ינחם .</b> ענין הפוך מחשבה : <b>מנאקתם .</b> ענין צעקה מכאב לב , כמו ( שמות ו ה ) שמעתי את נאקת : <b>לחציהם ודחקיהם .</b> הוא כפל ענין במלות שונות ובא לחזק הדבר , והוא כלל גדול בדברי הנביאים :
<h4>{יט}</h4>
<b>לא הפילו .</b> לא גרעו , ודוגמתו ( איוב יב ג ) לא נופל אנכי מכם : <b>ממעלליהם .</b> ממעשיהם :
<h4>{כ}</h4>
<b>ויחר .</b> ענין כעס : <b>יען .</b> בעבור :
<h4>{כא}</h4>
<b>להוריש .</b> לגרש : <b>עזב .</b> הניח :
<h4>{כב}</h4>
<b>נסות .</b> מלשון נסיון :
<h3>שופטים פרק-ג</h3>
<h4>{ג}</h4>
<b>סרני .</b> ענין שררה :
<h4>{ז}</h4>
<b>אשרות .</b> אילן הנעבד :
<h4>{י}</h4>
<b>ותעז .</b> ענין חוזק :
<h4>{יא}</h4>
<b>ותשקט .</b> ענין מנוחה :
<h4>{טו}</h4>
<b>אטר .</b> ענין סגירה , כמו ( תהלים סט טז ) ואל תאטר עלי באר פיה . ורצה לומר : כאלו יד ימינו סגורה , כי לא שלט בה :
<h4>{טז}</h4>
<b>פיות .</b> חודה של חרב נקראת פה : <b>גמד .</b> אמה , וכן ( יחזקאל כז יא ) גמדים במגדלותיך , שרצה לומר , אנשי מדה קצרה : <b>למדיו .</b> למלבושיו , כמו ( ויקרא ו ג ) מדו בד : <b>ירך .</b> צד , כמו ( ויקרא א יא ) ירך המזבח :
<h4>{יז}</h4>
<b>בריא .</b> בעל בשר שמן , וכמו ( מלכים א ה ג ) עשרה בקר בריאים :
<h4>{יט}</h4>
<b>הפסילים .</b> מקום שמחליקים שם פני האבנים , כמו ( שם שם לב ) ויפסלו בני שלמה : <b>הס .</b> ענין שתיקה , כמו ( במדבר יג ל ) ויהס כלב : <b>מעליו .</b> מאצלו :
<h4>{כ}</h4>
<b>בעלית .</b> מלשון עליה , הבנויה ממעל : <b>המקרה .</b> מלשון קור וצינה :
<h4>{כא}</h4>
<b>ויתקעה .</b> ענין נעיצה ותחיבה , וכן ( שמואל ב יח יד ) ויתקעם בלב אבשלום :
<h4>{כב}</h4>
<b>הנצב .</b> הוא יד החרב שמעמיד אותה לעשות מלאכתה : <b>הלהב .</b> היא ברזל החרב , כי היא מברקת כלהב כשהיא מרוטה , כמו ( נחום ג ג ) ולהב חרב : <b>שלף .</b> ענין הוצאה , כמו ( יהושע ה יג ) וחרבו שלופה : <b>הפרשדנה .</b> הפרש והצואה :
<h4>{כג}</h4>
<b>המסדרונה .</b> היא האכסדרה המסודרת בכסאות לישיבת אנשים : <b>בעדו .</b> כנגדו , כמו ( בראשית ז טז ) ויסגור ה' בעדו : <b>ונעל .</b> רוצה לומר , גם סגרה בהמנעול :
<h4>{כד}</h4>
<b>מסיך .</b> הוא כנוי לעושה צרכיו , כמו ( שמואל א כד ג ) ויבא שאול להסך את רגליו , על שם שדרך היושב להפנות , לסכך ולכסות רגליו מחמת צניעות :
<h4>{כה}</h4>
<b>ויחילו .</b> המתינו , כמו ( בראשית ח י ) ויחל עוד : <b>בוש .</b> ענין איחור , כמו ( מלכים ב ח יא ) וישם עד בוש : <b>המפתח .</b> שם הכלי הפותח המנעול :
<h4>{כו}</h4>
<b>עד .</b> כמו בעוד : <b>התמהמהם .</b> ענין עכבה , כמו ( בראשית מג י ) לולא התמהמהנו : <b>השעירתה .</b> שם מקום :
<h4>{ל}</h4>
<b>ותכנע .</b> מלשון הכנעה :
<h4>{לא}</h4>
<b>במלמד הבקר .</b> הוא המקל שבראשו , תקועה כעין מחט הנקרא דרבן , ובו מלמד ומורה הבקר לחרישה :
<h3>שופטים פרק-ד</h3>
<h4>{ג}</h4>
<b>ברזל .</b> חזקים כברזל :
<h4>{ו}</h4>
<b>מקדש נפתלי .</b> שם מקום בנחלת נפתלי :
<h4>{ז}</h4>
<b>המונו .</b> הוא ענין עם רב , על שם שקול המייתם רבה :
<h4>{ט}</h4>
<b>אפס .</b> רק : <b>תפארתך .</b> שבחך : <b>ימכור .</b> ימסור :
<h4>{י}</h4>
<b>ויזעק .</b> ענינו אסיפה הבאה בזעקת המאסף , וכן ( לקמן יח כג ) מה לך כי נזעקת :
<h4>{יד}</h4>
<b>קום .</b> הוא ענין זרוז :
<h4>{טו}</h4>
<b>ויהם .</b> מלשון מהומה :
<h4>{יח}</h4>
<b>סורה .</b> ענין נטיה מן המקום : <b>בשמיכה .</b> היא כסות עב ויוצאים ממנה ציציות , וכתרגום יונתן : בגונכא , וכן ( מלכים ב ח טו ) ויקח המכבר , תרגם יונתן : גונכא :
<h4>{יט}</h4>
<b>צמאתי .</b> מלשון צמאון : <b>נאד .</b> שם כלי מה :
<h4>{כ}</h4>
<b>ושאלך .</b> מלשון שאלת מה : <b>פה .</b> בהאהל הזה :
<h4>{כא}</h4>
<b>יתד .</b> מסמר : <b>המקבת .</b> שם כלי , ובו מכין ביתד לנעצו בארץ , וכן ( ישעיהו מד יב ) ובמקבות יצרהו : <b>בלאט .</b> בהסתר ובחשאי , כמו ( רות ג ז ) ותבא בלט ותגל מרגלתיו : <b>ותתקע .</b> נעצה ותחבה : <b>ברקתו .</b> הוא צד גובה הפנים , וכן ( שיר השירים ד ג ) כפלח הרמון רקתך , ונקראת כך למיעוט הבשר שבה , כמו ( בראשית מא יט ) ורקות בשר : <b>ותצנח .</b> ענין נעיצה , כמו ( לעיל א יד ) ותצנח מעל החמור : <b>נרדם .</b> מלשון תרדמה ושינה : <b>ויעף .</b> ענין יגיעה :
<h4>{כד}</h4>
<b>וקשה .</b> רוצה לומר : וחזקה :
<h3>שופטים פרק-ה</h3>
<h4>{א}</h4>
<b>ותשר .</b> מלשון שירה :
<h4>{ב}</h4>
<b>בפרע פרעות .</b> ענין נקמה , כי ( במדבר לא ב ) נקום נקמת , תרגמו : אתפרע פרענותא :
<h4>{ג}</h4>
<b>האזינו .</b> הטו אוזן לשמוע : <b>רזנים .</b> ענין שררה , כמו ( תהלים ב ב ) ורוזנים נוסדו יחד :
<h4>{ד}</h4>
<b>בצעדך .</b> מלשון צעדה והלוך : <b>נטפו .</b> מלשון טפטוף ושפיכה : <b>עבים .</b> עננים :
<h4>{ה}</h4>
<b>נזלו .</b> ענין נטיפה , כמו ( במדבר כד ז ) יזל מים מדליו :
<h4>{ו}</h4>
<b>חדלו .</b> מנעו : <b>ארחות .</b> נתיבות , דרכים ושבילים : <b>עקלקלות .</b> מלשון מעוקל ומעוקם :
<h4>{ז}</h4>
<b>פרזון .</b> ערי פרזי , מבלי חומה סביבה : <b>שקמתי .</b> מלשון קימה :
<h4>{ח}</h4>
<b>לחם .</b> מלשון מלחמה : <b>שערים .</b> עיירות , כמו ( דברים יז ב ) באחד שעריך : <b>מגן .</b> תריס : <b>ורמח .</b> כידון :
<h4>{ט}</h4>
<b>לחוקקי .</b> הגדולים יקראו 'מחוקקים' , כי הם משימים החוקים :
<h4>{י}</h4>
<b>אתנות .</b> נקבות החמורים : <b>צחרות .</b> לבנות , כמו ( יחזקאל כז יח ) וצמר צחר : <b>מדין .</b> מלשון דין : <b>שיחו .</b> דברו , כמו ( דברי הימים א טז ט ) שיחו בכל נפלאותיו :
<h4>{יא}</h4>
<b>מחצצים .</b> מלשון חצים : <b>משאבים .</b> מלשון שאיבת המים : <b>יתנו .</b> ענין דבור , כי ( דברים ו ז ) ושננתם , תרגומו : ותתנון , וכן ( לקמן יא מ ) לתנות לבת יפתח : <b>פרזונו .</b> מלשון פרזון :
<h4>{יב}</h4>
<b>עורי .</b> מלשון הערה והתעוררות : <b>ושבה שביך .</b> מלשון שביה :
<h4>{יג}</h4>
<b>ירד .</b> ענין ממשלה , כמו ( תהלים קי ב ) רדה בקרב אויביך : <b>שריד .</b> שיור , כמו ( ירמיהו מב יז ) שריד ופליט : <b>לאדירים .</b> כמו באדירים , למ''ד במקום הבי''ת , וכן ( ויקרא כז ז ) ונפלו לפניכם לחרב , ומשפטו : בחרב :
<h4>{יד}</h4>
<b>מני .</b> מן , והיו''ד נוספת : <b>בעממיך .</b> מלשון עם : <b>משכים .</b> כי הכתיבה עשויה במשיכת הקולמוס : <b>שבט .</b> רוצה לומר , קולמוס :
<h4>{טו}</h4>
<b>ושרי .</b> כמו ושרים : <b>ברגליו .</b> עם הלוכו , ואחריו , וכן ( לעיל ד י ) ויעל ברגליו : <b>בפלגות .</b> ענין חלוקה , כמו ( בראשית י כה ) נפלגה הארץ : <b>חקקי .</b> מלשון חקיקה , וענינו מחשבה :
<h4>{טז}</h4>
<b>המשפתים .</b> מלשון שפה , וענינו גבול , וכן תרגם יונתן : תחומין , וגם הוא תרגום של גבול , וכן ( שם מט יד ) רובץ בין המשפתים : <b>שרקות .</b> הונח על הקול הבאה בקבוץ השפתים , וכן ( ישעיהו ה כו ) ושרק לו , והוא שאול על כל המקנה :
<h4>{יז}</h4>
<b>יגור .</b> יאסף , כמו ( תהלים נט ד ) יגורו עלי עזים : <b>אניות .</b> באניות : <b>לחוף .</b> לשפת הים , וכן ( דברים א ז ) בחוף הים :
<h4>{יח}</h4>
<b>חרף .</b> ענין בזיון : <b>מרומי .</b> מלשון רם :
<h4>{יט}</h4>
<b>על מי .</b> עד מי : <b>בצע .</b> ענין חמדה , כמו ( תהלים ל י ) מה בצע בדמי :
<h4>{כ}</h4>
<b>ממסלותם .</b> מלשון מסילה ודרך :
<h4>{כא}</h4>
<b>גרפם .</b> ענין כבוד וטאטא , כי ( שמות לח ג ) : היעיס תרגם אונקלוס מגרופיתא , ורצונו לומר שטפם : <b>תדרכי .</b> מלשון דרך והלוך : <b>נפשי .</b> רוצה לומר , אני בעצמי : <b>עוז .</b> כמו בעוז :
<h4>{כב}</h4>
<b>הלמו .</b> ענין הכאה , כמו ( ישעיהו מא ז ) הולם פעם : <b>עקבי .</b> הוא סוף הרגל : <b>מדהרות .</b> כן יקרא דריסת ודליגת הסוס בכח , כמו ( נחום ג ב ) וסוס דהר , וכפל המלה לרוב הדהרות : <b>אביריו .</b> מלשון אביר וחזק :
<h4>{כג}</h4>
<b>אורו .</b> מלשון ארור : <b>מרוז .</b> שם מקום :
<h4>{כה}</h4>
<b>בספל .</b> באגן , והוא כלי מה , וכן ( לקמן ו לח ) מלא הספל מים : <b>אדירים .</b> רוצה לומר , גדולים וחשובים : <b>חמאה .</b> הוא שומן החלב :
<h4>{כו}</h4>
<b>ליתד .</b> הוא המסמר : <b>להלמות .</b> ענין הכאה : <b>עמלים .</b> מלשון עמל וטורח : <b>מחקה ראשו .</b> הסירה ראשו , בדברי רבותינו זכרונם לברכה ( בבא בתרא פט א ) אין מוחקין במקום שגודשין , ורצונו לומר אין מעבירין דבר מה על המדה , להסיר הגודש : <b>ומחצה .</b> ענין נגוע ומוכה , כמו ( תהלים קי ו ) מחץ ראש : <b>וחלפה .</b> ענין העברה מעבר לעבר , כמו ( ישעיהו ח ח ) וחלף ביהודה : <b>רקתו .</b> הוא המקום שאצל העין :
<h4>{כז}</h4>
<b>כרע .</b> ענין נפילה על הברכים : <b>שדוד .</b> נבוז ונאבד , כמו ( שם לג א ) ואתה לא שדוד :
<h4>{כח}</h4>
<b>בעד .</b> נגד : <b>נשקפה .</b> ענין הבטה , כמו ( בראשית כו ט ) וישקף אבימלך , ואמר בלשון גפעל , על כי גם היא נשקפה למביטים בה : <b>ותיבב .</b> ענין יללה , כי ( במדבר י ה ) תרועה , תרגם אונקלוס : יבבא , וקול התרועה היא כיללה : <b>האשנב .</b> הוא כעין חלון , כמו ( משלי ז ו ) בעד אשנבי נשקפתי : <b>בשש .</b> ענין איחור , כמו ( שמות לב א ) בשש משה : <b>פעמי .</b> צעדה והלוך , כמו ( תהלים פה יד ) וישם לדרך פעמיו :
<h4>{כט}</h4>
<b>תענינה .</b> כל אחת תענה ותשיב :
<h4>{ל}</h4>
<b>רחם רחמתים .</b> רוצה לומר , עלמה ושתי עלמות , וקראן בלשון בזיון , על שם הרחם : <b>לראש גבר .</b> רוצה לומר , לכל איש : <b>רקמה .</b> מעשה רוקם בהרבה מיני צבעים : <b>רקמתים .</b> רוצה לומר , בשתי פנים , בהעבר מזה ובהעבר מזה , וחלוקה זה מזה , והוא כמו מעשה חושב :
<h3>שופטים פרק-ו</h3>
<h4>{ב}</h4>
<b>ותעז .</b> מלשון עז וחזק : <b>המנהרות .</b> ענין אורה , כמו ( איוב ג ד ) ואל תופע עליו נהרה , והם מערות ולהם חלון יבוא בו אור היום : <b>המצדות .</b> מבצרים חזקים , כמו ( שמואל ב ה ז ) מצדת ציון :
<h4>{ג}</h4>
<b>אם .</b> כאשר :
<h4>{ד}</h4>
<b>יבול .</b> צמח האדמה , כמו ( תהלים סז ז ) ארץ נתנה יבולה : <b>מחיה .</b> ענייני צורך חיי הבריות , כמו ( בראשית מה ה ) למחיה שלחני :
<h4>{ה}</h4>
<b>כדי ארבה .</b> כארבה , ומלת 'די' , יורה ענין רבוי :
<h4>{ו}</h4>
<b>וידל .</b> מלשון דל ועני :
<h4>{ז}</h4>
<b>אדות .</b> תרגומו : עסק :
<h4>{ט}</h4>
<b>לחציכם .</b> ענין דחק :
<h4>{יא}</h4>
<b>האלה .</b> שם אילן מה : <b>חבט .</b> ענין דישה במקל , כמו ( ישעיהו כח כז ) במטה יחבט קצח : <b>בגת .</b> מקום דריכת הענבים נקרא גת : <b>להניס .</b> להבריח :
<h4>{יב}</h4>
<b>החיל .</b> ענין כח :
<h4>{יג}</h4>
<b>בי .</b> ענין בקשה : <b>מצאתנו .</b> מצאה אותנו : <b>נטשנו .</b> עזבנו :
<h4>{יד}</h4>
<b>הלא .</b> המלה ההיא יורה על הזרוז :
<h4>{יח}</h4>
<b>תמש .</b> ענין הסרה , כמו ( יהושע א ח ) לא ימוש ספר התורה :
<h4>{יט}</h4>
<b>ואיפת .</b> שם מדה בת שלש סאים : <b>בסל .</b> שס כלי מה : <b>והמרק .</b> הרוטב , כמו ( ישעיהו סה ד ) ומרק פגלים : <b>בפדור .</b> הוא דוד נחושת , כעין יורה , וכן ( במדבר יא ח ) ובשלו בפרור :
<h4>{כ}</h4>
<b>הלז .</b> הזה , כמו ( בראשית כד סה ) מי האיש הלזה :
<h4>{כא}</h4>
<b>המשענת .</b> המטה שנשען עליה : <b>הצור .</b> הסלע : <b>ותאכל .</b> ותשרף :
<h4>{כב}</h4>
<b>אהה .</b> ענין צעקת יללה : <b>על כן .</b> על אשר :
<h4>{כד}</h4>
<b>עודנו .</b> מלשון עוד :
<h4>{כה}</h4>
<b>פר השור .</b> הכפל לתוספת ביאור , כמו ( ויקרא טז ג ) פר בן בקר :
<h4>{כו}</h4>
<b>המעוז .</b> מלשון עת וחוזק , והוא הסלע : <b>במערכה .</b> מלשון עריכה וסדור :
<h4>{כח}</h4>
<b>נתץ .</b> נשבר וכתות :
<h4>{לד}</h4>
<b>ויזעק .</b> ענין אסיפה , על כי בא בזעקת המאסף , וכן ( לקמן יח כג ) מה לך כי נזעקת :
<h4>{לו}</h4>
<b>ישך .</b> יש אתה , רוצה לומר , יש הדבר הזה שאתה מושיע וכו' :
<h4>{לז}</h4>
<b>מציג .</b> מעמיד , כמו ( שמות י כד ) צאנכם ובקרכם יוצג : <b>גזת הצמר .</b> צמר הגזוז ונתלש : <b>חרב .</b> יובש :
<h4>{לח}</h4>
<b>ויזר .</b> ענין הוצאת דבר בלוע , כמו ( ישעיהו נט ה ) והזורה תבקע אפעה : <b>וימץ .</b> ענין מציצה , וכן ( ישעיהו טז ד ) אפס המץ : <b>הספל .</b> שם כלי מה :
<h3>שופטים פרק-ז</h3>
<h4>{א}</h4>
<b>מגבעת המורה .</b> שם מקום :
<h4>{ג}</h4>
<b>ויצפר .</b> תרגום של 'בוקר' הוא 'צפרא' , וכן ( יחזקאל ז ז ) באה הצפירה , ורצונו לומר ישכים בבוקר :
<h4>{ד}</h4>
<b>ואצרפנו .</b> מלשון צרוף וזקוק :
<h4>{ה}</h4>
<b>ילק .</b> ענין לחיכה בלשון , כמו ( מלכים א כא יט ) ילקו הכלבים :
<h4>{ח}</h4>
<b>צדה .</b> מזון : <b>החזיק .</b> אחז :
<h4>{יא}</h4>
<b>החמשים .</b> המזוינים , וכן ( יהושע א יד ) תעברו חמשים :
<h4>{יב}</h4>
<b>נפלים .</b> חונים , כמו ( בראשית כה יח ) על פני כל אחיו נפל :
<h4>{יג}</h4>
<b>צליל .</b> מלשון צלי , ורצונו לומר חררה אפויה על הגחלים : <b>מתהפך .</b> מתהפך ומתגלגל , כי בעת הגלגול יתהפך מעבר לעבר :
<h4>{יד}</h4>
<b>איש .</b> רוצה לומר , גדול וחשוב :
<h4>{טו}</h4>
<b>שברו .</b> רוצה לומר , פתרונו , כי החלום הוא דבר סתום וסגור , ועל ידי הפתרון ישובר ויופתח :
<h4>{טז}</h4>
<b>ויחץ .</b> ענין חלוקה והפלגה : <b>ראשים .</b> רוצה לומר , חלקים , כמו ( בראשית ב י ) והיה לארבעה ראשים : <b>וכדים .</b> שם כלי מה : <b>רקים .</b> ריקנים : <b>ולפדים .</b> עץ דולק וקשור בו שלהבת , כמו ( ישעיהו סב א ) כלפיד יבער :
<h4>{יט}</h4>
<b>האשמרת .</b> הלילה נחלקת לשלשה חלקים , ויקראו אשמורות על שם שנחלקה לשלשה כתות מלאכים , וכל כת שומר זמנו לומר בה שירה ( ברכות ב ב ) : <b>התיכונה .</b> מלשון תוך , רוצה לומר , האמצעית : <b>ונפוץ .</b> ענין שבירה עם הפזור , וכן ( תהלים קלז ט ) ונפץ עולליך :
<h4>{כא}</h4>
<b>תחתיו .</b> במקומו :
<h4>{כב}</h4>
<b>על טבת .</b> עד טבת , והוא שם מקום :
<h4>{כג}</h4>
<b>ויצעק .</b> ענין אסיפה , על כי באה בצעקת המאסף :
<h4>{כה}</h4>
<b>אל מדין .</b> את מדין :
<h3>שופטים פרק-ח</h3>
<h4>{ב}</h4>
<b>עוללות .</b> הם הענבים הפחותים הנלקטים בסוף , כמו ( ישעיהו יז ו ) ונשאר בו עוללת : <b>מבציר .</b> תחילת הלקיטה תקרא 'בציר' , כמו ( דברים כד כא ) כי תבצור כרמך :
<h4>{ג}</h4>
<b>רפתה .</b> מלשון רפיון : <b>רוחם .</b> רוח הכעס , כמו ( קהלת ז ט ) אל תבהל ברוחך לכעוס :
<h4>{ה}</h4>
<b>ככרות .</b> לחם השלם נקרא ככר : <b>ברגלי .</b> עמי ואחרי :
<h4>{ז}</h4>
<b>ודשתי .</b> מלשון דישה : <b>את קוצי .</b> עם קוצים : <b>הברקנים .</b> מין קוצים :
<h4>{ט}</h4>
<b>אתץ .</b> מלשון נתיצה :
<h4>{י}</h4>
<b>שלף .</b> ענין הוצאת החרב מתערה , כמו ( יהושע ה יג ) וחרבו שלופה :
<h4>{יא}</h4>
<b>השכוני באהלים .</b> הם הערביים השוכנים תמיד באהלים :
<h4>{יג}</h4>
<b>החרס .</b> השמש , כמו ( איוב ט ז ) האומר לחרס ולא יזרח :
<h4>{טז}</h4>
<b>וידע .</b> תרגם יונתן : ותבר , וכן ( יחזקאל יט ז ) וידע אלמנותיו :
<h4>{יח}</h4>
<b>איפה .</b> איה פה , ורצונו לומר , מי מאתנו דומה לתארם :
<h4>{יט}</h4>
<b>לו .</b> ענינו כמו אם , וכן ( שם יד טו ) לו חיה רעה :
<h4>{כא}</h4>
<b>ופגע .</b> עניינו מכת מות , כמו ( שמואל ב א טו ) גש פגע בו : <b>השהרנים .</b> מין תכשיט , כמו ( ישעיהו ג יח ) והשביסים והשהרנים , כי עשויה כדמות ירח , ותרגום של 'ירח' @ הוא 'סיהרא' :
<h4>{כד}</h4>
<b>נזם .</b> היא תכשיט החוטם :
<h4>{כו}</h4>
<b>והנטפות .</b> שם תכשיט נוטף ותלוי מול הלב , כמו ( ישעיהו ג יט ) הנטפות והשירות : <b>הענקות .</b> תכשיט סביב הצואר , כמו ( משלי א ט ) וענקים לגרגרתיך :
<h4>{לא}</h4>
<b>ופילגשו .</b> אשה המיוחדת לאיש בלא כתובה ובלא קדושין :
<h4>{לג}</h4>
<b>בעל ברית .</b> שם עבודה זרה מה :
<h3>שופטים פרק-ט</h3>
<h4>{ג}</h4>
<b>עליו .</b> בעבורו :
<h4>{ד}</h4>
<b>ריקים .</b> ריקנים מכל מעלה : <b>ופחזים .</b> מהירים במעשיהם מבלי דעת , כמו ( בראשית מט ד ) פחז כמים , והוא הפוך מן חפזון :
<h4>{ה}</h4>
<b>נחבא .</b> מלשון מחבואה , רוצה לומר , נטמן :
<h4>{ו}</h4>
<b>עם אלון .</b> סמוך לאלון :
<h4>{ז}</h4>
<b>בעלי .</b> ענין אדון , וכן ( יהושע כד יא ) בעלי יריחו :
<h4>{ט}</h4>
<b>החדלתי .</b> ענין מניעה : <b>דשני .</b> מלשון דשן ושמן : <b>לנוע .</b> מלשון תנועה :
<h4>{יא}</h4>
<b>מתקי .</b> מלשון מתוק : <b>תנובתי .</b> פריי , כמו ( איכה ד ט ) מתנובת שדי :
<h4>{יג}</h4>
<b>תירושי .</b> ייני :
<h4>{יד}</h4>
<b>האטד .</b> מין קוץ , וכן ( בראשית נ י ) גרן האטד :
<h4>{טו}</h4>
<b>ותאכל .</b> ותשרף :
<h4>{כ}</h4>
<b>אש .</b> רוצה לומר , להב המחלוקת :
<h4>{כב}</h4>
<b>וישר .</b> מלשון שררה :
<h4>{כג}</h4>
<b>רוח רעה .</b> רוצה לומר , שנאה ומריבה :
<h4>{כד}</h4>
<b>חמס .</b> גזל :
<h4>{כז}</h4>
<b>ויבצרו .</b> הוא תלישת הפרי , כמו ( דברים כד כא ) כי תבצר כרמך : <b>וידרכו .</b> להוציא היין מן הענבים , דורכים והולכים על גביהם : <b>הלולים .</b> שמחות , ובדברי רבותינו זכרונם לברכה ( כתובות א ) מחמת הלולא :
<h4>{כט}</h4>
<b>צבאך .</b> צבאות עם :
<h4>{לא}</h4>
<b>צרים .</b> מלשון מצור : <b>עליך .</b> בעבורך :
<h4>{לג}</h4>
<b>ופשטת .</b> ענין פזור , כדרך הנלחמים :
<h4>{לד}</h4>
<b>ראשים .</b> חלקים :
<h4>{לז}</h4>
<b>טבור .</b> מיצוע הארץ וגבהו נקרא 'טבור' , על שם שהטבור והוא השרר שבאדם הוא בגובה הגוף ובאמצעיתו , וכן ( יחזקאל לח יב ) על טבור הארץ :
<h4>{לח}</h4>
<b>איה אפוא .</b> הוא כפל ענין במלות שונות : <b>פיך .</b> מאמרך :
<h4>{מג}</h4>
<b>ויחצם .</b> ויחלקם :
<h4>{מו}</h4>
<b>צריח .</b> מגדל גבוה יקרא 'צריח' , וכן ( שמואל א יג ו ) ובסלעים ובצריחים , והוא מלשון הרמת קול , כמו ( ישעיהו מב יג ) יריע אף יצריח , כי הצופה העומד על מגדל גבוה צריך להשמיע דברו בהרמת קול :
<h4>{מח}</h4>
<b>הקרדמות .</b> גרזן שמבקעין בו עצים , כמו ( שמואל א יג כ ) את קרדמו : <b>שוכת .</b> ענף גדול . ובמשנה ( בבא קמא י ב ) לא יקוץ את השוכה , והוא מלשון סכך :
<h4>{מט}</h4>
<b>ויציתו .</b> מלשון הצתה והבערה :
<h4>{נא}</h4>
<b>ומגדל עז .</b> ומגדל חזק :
<h4>{נג}</h4>
<b>פלח .</b> כן נקרא אבן הרחיים , כמו ( איוב מא טז ) כפלח תחתית : <b>רכב .</b> הוא האבן העליון מהרחיים , הרוכב על התחתית : <b>ותרץ .</b> מלשון רציצה ושבירה : <b>גלגלתו .</b> ראשו , כמו ( דברי הימים א י י ) ואת גלגלתו :
<h4>{נד}</h4>
<b>לי .</b> עלי : <b>וידקרהו .</b> ענין תחיבה בגוף , וכן ( ישעיהו יג טו ) כל הנמצא ידקר :
<h3>שופטים פרק-י</h3>
<h4>{א}</h4>
<b>דודו .</b> שם איש :
<h4>{ד}</h4>
<b>עירים .</b> כן יקרא החמור בעודו קטן , כמו ( זכריה ט ט ) עיר בן אתונות : <b>עירים .</b> תניינא : כמו ערים , ובדרך צחות אמר 'עירים' , לזווגו עם עירים שזכר :
<h4>{ז}</h4>
<b>וימכרם .</b> רצה לומר , מסרם :
<h4>{ח}</h4>
<b>וירעצו .</b> ענין שבירה , כמו ( שמות טו ו ) תרעץ אויב : <b>וירצצו .</b> אף הוא ענין שבירה , כמו ( ישעיהו מב ג ) קנה רצוץ :
<h4>{ט}</h4>
<b>ותצר .</b> מלשון צר ודחק :
<h4>{טז}</h4>
<b>ותקצר .</b> מלשון קצר : <b>נפשו .</b> רצונו , כמו ( בראשית כג ח ) אם יש את נפשכם :
<h4>{יז}</h4>
<b>ויצעקו .</b> ענין אסיפה הבא בצעקת המאסף :
<h4>{יח}</h4>
<b>יחל .</b> יתחיל :
<h3>שופטים פרק-יא</h3>
<h4>{ג}</h4>
<b>טוב .</b> שם אדון הארץ , וכן מצינו ( רות ג יג ) אם יגאלך טוב :
<h4>{ו}</h4>
<b>לקצין .</b> ענין שררה , וכן ( ישעיהו ג ו ) קצין תהיה לנו :
<h4>{יז}</h4>
<b>אבה .</b> רצה , כמו ( דברים כה ז ) לא אבה יבמי :
<h4>{יח}</h4>
<b>ויחנון .</b> כמו ויחנו , והנו''ן נוספת , כמו ( דברים ו יז ) תשמרון :
<h4>{כא}</h4>
<b>ויירש .</b> מלשון ירושה :
<h4>{כג}</h4>
<b>הוריש .</b> ענין גירושין : <b>תירשנו .</b> מלשון ירושה :
<h4>{כד}</h4>
<b>כמוש .</b> שם עבודה זרה : <b>הוריש .</b> גרש : <b>נירש .</b> מלשון ירושה :
<h4>{כה}</h4>
<b>הרוב רב .</b> מלשון מריבה :
<h4>{כו}</h4>
<b>ובבנותיה .</b> הכפרים הסמוכים לה : <b>על ידי .</b> אצל מקומות :
<h4>{לג}</h4>
<b>ויכנעו .</b> מלשון הכנעה :
<h4>{לד}</h4>
<b>בתפים ובמחלות .</b> שמות כלי ניגון :
<h4>{לה}</h4>
<b>אהה .</b> ענין צעקת יללה : <b>הכרע הכרעתני .</b> מלשון כריעה ונפילה : <b>בעוכרי .</b> ענין השחתה ובלבול , כמו ( יהושע ז כה ) מה עכרתנו : <b>פציתי .</b> פתחתי , כמו ( ישעיהו י יד ) ופוצה פה :
<h4>{לו}</h4>
<b>אחרי .</b> ענינו כמו הואיל , וכן ( יחזקאל כ לט ) ואחר אם אינכם שמעים :
<h4>{לז}</h4>
<b>הרפה .</b> מלשון רפיון :
<h4>{לט}</h4>
<b>מקץ .</b> מסוף : <b>ידעה .</b> הוא כינוי לשכיבה וביאה , וכן ( במדבר לא יז ) ידעת איש : <b>חק .</b> דבר קבוע :
<h4>{מ}</h4>
<b>מימים ימימה .</b> משנה לשנה , כמו ( שמות יג י ) ושמרת וכו' מימים ימימה : <b>לתנות .</b> ענין שיחה ודבור , כמו ( לעיל ה יא ) שם יתנו צדקות ה' :
<h3>שופטים פרק-יב</h3>
<h4>{א}</h4>
<b>ויצעק .</b> ענין אסיפה :
<h4>{ד}</h4>
<b>פליטי .</b> ענין שיור , כמו ( יהושע ח כב ) שריד ופליט , ורצונו לומר פחותים ובזוים , שאינם אלא שיריים :
<h4>{ו}</h4>
<b>שבלת .</b> כן יקרא מרוצת המים , כמו ( תהלים סט ג ) ושבולת שטפתני : <b>יכין .</b> רוצה לומר , לכוין , והוא מלשון הכנה , וכן ( דברים יג ט ) אמת נכון הדבר : <b>כן .</b> רוצה לומר , כמו שהוא ראוי , ודוגמתו ( במדבר כז ז ) כן בנות צלפחד דברת :
<h4>{יד}</h4>
<b>עירם .</b> כן יקראו החמורים בעודם קטנים :
<h3>שופטים פרק-יג</h3>
<h4>{ד}</h4>
<b>יין ושכר .</b> רוצה לומר , יין חדש ויין ישן :
<h4>{ה}</h4>
<b>ומורה .</b> הוא התער , על שם שמשליך את השער , והוא מלשון ( שמות טו ד ) ירה בים , וכן נאמר בשמואל ( א א יא ) ומורה לא יעלה : <b>נזיר .</b> ענין הפרשה , כמו ( ישעיהו א ד ) נזורו אחור , על שם שפירש עצמו מתענוגי העולם : <b>יחל .</b> יתחיל :
<h4>{ו}</h4>
<b>לאישה .</b> לבעלה : <b>אי מזה .</b> איה המקום אשר יאמר עליו מזה הוא , וכן ( בראשית טז ח ) אי מזה באת :
<h4>{ז}</h4>
<b>הנך .</b> הנה את :
<h4>{ח}</h4>
<b>ויעתר .</b> ענין הרבות תפלה , וכן ( בראשית כה כא ) ויעתר יצחק : <b>בי .</b> ענין בקשה : <b>ויורנו .</b> וילמדנו , כמו ( מיכה ד ב ) ויורנו מדרכיו :
<h4>{יב}</h4>
<b>משפט .</b> הנהגה , וכן ( שמואל א כז יא ) וכה משפטו :
<h4>{יד}</h4>
<b>מגפן היין .</b> לפי שיש גפן שדה , כמו שכתוב ( מלכים ב ד לט ) וימצא גפן שדה , לזה אמר 'מגפן היין' :
<h4>{טו}</h4>
<b>נעצרה .</b> נעכבה , כמו ( מלכים א יח מד ) ואל יעצרכה הגשם :
<h4>{יז}</h4>
<b>מי שמך .</b> כמו ( בראשית לב כב ) מה שמך :
<h4>{יח}</h4>
<b>פלאי .</b> מכוסה ונעלם , כמו ( דברים יז ח ) כי יפלא :
<h4>{כ}</h4>
<b>הלהב .</b> שלהבת :
<h4>{כג}</h4>
<b>לו .</b> אם , כמו ( לעיל ח יט ) לו החיתם :
<h4>{כה}</h4>
<b>ותחל .</b> מלשון התחלה : <b>לפעמו .</b> ענין צעדה והלוך , כמו ( לעיל ה כח ) פעמי מרכבותיו : <b>במחנה דן .</b> שם מקום . על שם שחנו שם בני דן בעת שהלכו למלחמה על ליש , כמו שכתוב בזה הספר ( יח כז ) :
<h3>שופטים פרק-יד</h3>
<h4>{ג}</h4>
<b>האין .</b> וכי אין : <b>ישרה .</b> מלשון ישר וטוב :
<h4>{ד}</h4>
<b>תאנה .</b> עלילה , כמו ( מלכים ב ה ז ) מתאנה הוא לי :
<h4>{ה}</h4>
<b>כפיר אריות .</b> ארי בחור :
<h4>{ו}</h4>
<b>ותצלח .</b> ועברה , כמו ( שמואל ב יט יח ) וצלחו הירדן : <b>וישסעהו .</b> ענין קריעה לשנים , כמו ( ויקרא א יז ) ושסע אותו בכנפיו :
<h4>{ז}</h4>
<b>ותישר .</b> מלשון ישר :
<h4>{ח}</h4>
<b>מימים .</b> מסוף ימים , ולא פירש כמה , או 'ימים' רוצה לומר , שנה : <b>ויסר .</b> סר ממקום מהלכו : <b>מפלת .</b> נבלת הארי במקום מפלתו : <b>עדת דבורים .</b> אסיפת דבורים , ואמר 'עדת' בלשון שאלה , וכן ( משלי ל כו ) שפנים עם לא עצום : <b>בגוית .</b> בגוף , כמו ( שמואל א לא יב ) גוית שאול :
<h4>{ט}</h4>
<b>וירדהו .</b> ענין הלקיחה ממקום דבוקו , וכן ( ירמיהו י ו ) רדנו לא נשוב , בדברי רבותינו זכרונם לברכה ( שבת קוז ב ) רדיית הפת :
<h4>{יא}</h4>
<b>מרעים .</b> חברים ושושבינים :
<h4>{יב}</h4>
<b>אחודה .</b> ענין דבר הסתום שקשה לדעתו : <b>סדינים .</b> שם מלבוש מה : <b>חליפת בגדים .</b> יקראו כן , כי דרך להחליפם בכל פעם :
<h4>{טו}</h4>
<b>ויגד לנו .</b> רוצה לומר , לצרכנו :
<h4>{יז}</h4>
<b>הציקתהו .</b> ענין צרה ודחק , כמו ( ישעיהו ח כב ) מעוף צוקה :
<h4>{יח}</h4>
<b>יבא .</b> ענין שקיעה , כמו ( בראשית כח יא ) כי בא השמש : <b>החרסה .</b> השמש , כמו ( לעיל ח יג ) מלמעלה החרס : <b>לולא .</b> אם לא : <b>חרשתם .</b> מלשון חרישה , גם היא מענין חתירת המחשבה והעיון בדבר , כמו ( משלי ג כט ) אל תחרוש על רעך רעה :
<h4>{יט}</h4>
<b>ותצלח .</b> ועבר , כמו ( שמואל ב יט יח ) וצלחו הירדן : <b>חליצותם .</b> ענין שליפה , כמו ( דברים כה י ) חלוץ הנעל , ורצה לומר הבגדים שחלץ מהם , או הבגדים יקראו כן , כאשר יקראו חליפות על שם שמחליפים בכל פעם , וזהו בהסרת ושליפת הבגדים שהוא לבוש בהם , ולזה יקראו גם חליצות :
<h3>שופטים פרק-טו</h3>
<h4>{א}</h4>
<b>מימים .</b> מסוף ימים , או מסוף שנה : <b>ויפקד .</b> ענין זכירה והשגחה , כמו ( שמות ג יז ) פקוד פקדתי :
<h4>{ב}</h4>
<b>תחתיה .</b> במקומה :
<h4>{ד}</h4>
<b>לפידים .</b> כן נקרא העץ אשר יקשר בו שלהבת , וכן ( ישעיהו סב א ) כלפיד יבער , וקראם על שם סופם , כי כשהבעיר בהם האש נעשו לפידים : <b>ויפן .</b> הפנה : <b>בתוך .</b> באמצע , כמו ( במדבר לה ה ) והעיר בתוך :
<h4>{ה}</h4>
<b>בקמות .</b> היא התבואה המחוברת לקרקע : <b>מגדיש .</b> תבואה קצורה מונחים זה על גב זה : <b>כרם זית .</b> פרדס מאילני זית :
<h4>{ח}</h4>
<b>שוק .</b> הוא פרק האמצעי מן הרגל : <b>ירך .</b> הוא פרק העליון : <b>בסעיף .</b> הוא שן הסלע , כמו ( ישעיהו ב כא ) ובסעיפי הסלעים , והוא לשון מושאל מענף האילן הקרוי 'סעיף' , כמו שכתוב ( שם יז ו ) בסעיפיה פוריה , ועל שם שבולטת מהסלע , כענף מן האילן :
<h4>{ט}</h4>
<b>וינטשו .</b> ענין פזור , כמו ( שמואל ב ה כב ) וינטשו בעמק רפאים : <b>בלחי .</b> אמר על שם סופו , שקראו רמת לחי :
<h4>{יב}</h4>
<b>תפגעון .</b> ענין מכת מות , כמו ( שמואל ב א טו ) גש פגע בו :
<h4>{יג}</h4>
<b>עבתים .</b> חבלים , עבות , שזורים בשלשה כפולים :
<h4>{יד}</h4>
<b>ותצלח .</b> ועברה : <b>וימסו .</b> מלשון המסה והמגה : <b>אסוריו .</b> קשוריו שנאסר בהם :
<h4>{טו}</h4>
<b>לחי .</b> כך שם עצם מה מעצמות הראש : <b>טריה .</b> לחה , כמו ( ישעיהו א ו ) ומכה טריה :
<h4>{טז}</h4>
<b>חמור חמרתים .</b> צבור צבורים , כמו ( שמות ח י ) חמרים חמרים :
<h4>{יט}</h4>
<b>המכתש .</b> הגומא שהשן יושב בה עשוי כמכתשת , והוא שם כלי שדוכין בו בשמים . עין . מעין :
<h3>שופטים פרק-טז</h3>
<h4>{ב}</h4>
<b>ויתחרשו .</b> ענין שתיקה , כמו ( במדבר ל ה ) והחריש לה , או הוא מענין חתירת המחשבה , כמו ( משלי ג כט ) אל תחרוש על רעך רעה :
<h4>{ג}</h4>
<b>המזוזות .</b> הם העמודים מצדי הפתח , מזה ומזה : <b>ויסעם .</b> מלשון נסיעה , רצה לומר , עקרם ממקומם :
<h4>{ה}</h4>
<b>פתי .</b> ענין הסתה והרבות דברים : <b>ואסרנוהו .</b> מלשון מאסר : <b>לענותו .</b> מלשון עינוי :
<h4>{ז}</h4>
<b>יתרים לחים .</b> חבלים משבטים לחים , כמו ( איוב ל יא ) יתרי פתח : <b>חרבו .</b> יבשו , כמו ( בראשית ח יג ) חרבו המים : <b>וחליתי .</b> תרגם יונתן : ואחלוש :
<h4>{ט}</h4>
<b>וינתק .</b> ענין ההעתק והקריעה לשנים , וכן ( ירמיהו ה ה ) נתקו מוסרות : <b>פתיל .</b> חוט כפול ושזור , כמו ( במדבר טו לח ) פתיל תכלת : <b>הנערת .</b> הוא פסולת הפשתן המנערים ומשליכים ממנה בעת הנפוץ , כמו ( ישעיהו א לא ) והיה החסון לנערת , ורצה לומר , חוט המנוער מהפסולת , שהוא נוח להשרף בקל : <b>בהריחו .</b> מלשון ריח , ועל דרך הרחבה והפלגה ידבר :
<h4>{י}</h4>
<b>התלת .</b> ענין לעג ושחוק , כמו ( שמות ח כה ) אל יוסף פרעה התל :
<h4>{יג}</h4>
<b>תארגי .</b> מלשון אריגה : <b>מחלפות .</b> הם קווצות ותלתלי שער הראש , ועל כי יוחלפו בהתגלחם יקראו מחלפות : <b>המסכת .</b> הוא השתי כשהוא מסודר וערוך על יתד האריג , ובמשנה בנגעים ( יא ט ) בנפש המסכת והמסדר השתי יקרא מיסך , כמו ( משנה שבת ז ב ) והמיסך והעושה שתי בתי נירין :
<h4>{יד}</h4>
<b>ותתקע .</b> ענין נעיצה בחוזק רב , כמו ( לעיל ד כא ) ותתקע את היתד : <b>ביתד .</b> הוא יתד הארוג , והוא עץ עגול שלפני האורג יכרוך עליו בגלגולו את חוטי השתי המסודר לאחר האריגה , ובמשנה ( כלים כא א ) נקרא כובד התחתון : <b>וייקץ משנתו .</b> ענין ההערה מהשינה : <b>ויסע .</b> עקר ממקומו :
<h4>{טז}</h4>
<b>הציקה .</b> מלשון צוקה וצרה : <b>ותאלצהו .</b> תרגם יונתן : ודחקתיה , ואין לו דומה במקרא :
<h4>{יז}</h4>
<b>מורה .</b> תער :
<h4>{יט}</h4>
<b>ותישנהו .</b> מלשון שינה : <b>ותחל .</b> מלשון התחלה :
<h4>{כ}</h4>
<b>ואנער .</b> ענין היקיצה בהתעוררות רב ובגבורה :
<h4>{כא}</h4>
<b>וינקרו .</b> נקבו , כמו ( ישעיהו נא א ) מקבת בור נקרתם : <b>בנחשתים .</b> בשלשלאות נחושת :
<h4>{כב}</h4>
<b>ויחל .</b> מלשון התחלה : <b>לצמח .</b> הוא תחלת הגדול :
<h4>{כד}</h4>
<b>ויהללו .</b> ושבחו : <b>מחריב .</b> מלשון חורבן וכליון :
<h4>{כו}</h4>
<b>המחזיק .</b> האוחז : <b>והמישני .</b> מלשון משוש ונגיעה בדבר מה , כמו ( תהלים קטו ז ) ידיהם ולא ימישון : <b>נכון .</b> נשען על מכונו :
<h4>{כט}</h4>
<b>וילפת .</b> ענין אחוזה , כמו ( רות ג ח ) ויחרד האיש וילפת : <b>התוך .</b> האמצעית , כמו ( במדבר לה ה ) והעיר בתוך :
<h3>שופטים פרק-יז</h3>
<h4>{ב}</h4>
<b>אלית .</b> מלשון אלה וקללה :
<h4>{ג}</h4>
<b>פסל ומסכה .</b> 'פסל' , דמות עבודה זרה הנעשה במלאכת יד , 'ומסכה' , עבודה זרה על ידי יציקת המתכת :
<h4>{ה}</h4>
<b>אפוד .</b> עשוי בדמות אפוד שבמקדש : <b>ותרפים .</b> עשויים הם בצורת אדם ומדברים על ידי קסם : <b>וימלא .</b> ענין חנוך , כמו ( שמות כט ט ) ומלאת יד אהרן . ( ז ) גר . דר :
<h4>{י}</h4>
<b>לימים .</b> לשנה , כמו ( ויקרא כב כט ) ימים תהיה גאלתו : <b>וערך .</b> מענין סדור , כמו ( שמות מ כג ) ערך לחם : <b>ומחיתך .</b> פרנסה , הצורך לחיי האדם :
<h4>{יא}</h4>
<b>ויואל .</b> ורצה , כמו ( שמות ב כא ) ויואל משה :
<h3>שופטים פרק-יח</h3>
<h4>{ב}</h4>
<b>מקצותם .</b> מלשון קצין , כמו ( במדבר יא יא ) ותאכל בקצה המחנה , ואמרו רבותינו זכרונם לברכה ( ספרי בהעלותך פה ) בקצינים שבמחנה : <b>לרגל .</b> לחפש , וכן ( דברים א כד ) וירגלו אותה :
<h4>{ג}</h4>
<b>הלם .</b> לפה , כמו ( שמות ג ה ) אל תקרב הלם :
<h4>{ו}</h4>
<b>נכח .</b> נגד :
<h4>{ז}</h4>
<b>לישה .</b> הוא 'לשם' האמור ביהושע ( יט מז ) ובשתי השמות היתה נקראת : <b>שקט .</b> יושב במנוחה : <b>עצר .</b> ענין מניעה , כמו ( שמואל א כא ו ) אשה עצורה לנו :
<h4>{ט}</h4>
<b>מחשים .</b> שותקים , כמו ( קהלת ג ז ) עת לחשות :
<h4>{י}</h4>
<b>כי .</b> אם : <b>כל דבר .</b> בשום דבר :
<h4>{יד}</h4>
<b>ויענו .</b> הוא תחלת הדבור , כמו ( דברים כו ה ) וענית ואמרת :
<h4>{יט}</h4>
<b>החרש .</b> שתוק , כמו ( במדבר ל ה ) והחריש לה : <b>לשבט ולמשפחה .</b> המה שמות מורדפים , כי גם השבט יקרא משפחה :
<h4>{כא}</h4>
<b>הכבודה .</b> הדבר שתנועתו כבדה ומתאחר ללכת :
<h4>{כב}</h4>
<b>נזעקו .</b> נקבצו בזעקת המקבץ , וכן ( לעיל ד י ) ויזעק ברק : <b>וידביקו .</b> השיגום , והיו קרובים ודבוקים להם :
<h4>{כה}</h4>
<b>יפגעו .</b> ענין מכת מות , כמו ( שמואל ב א טו ) גש פגע בו : <b>ואספתה .</b> ענין כליון מן העולם , כמו ( במדבר כ כב ) יאסף אהרן :
<h4>{כט}</h4>
<b>ואולם .</b> ואבל :
<h3>שופטים פרק-יט</h3>
<h4>{א}</h4>
<b>בירכתי .</b> בסוף , כמו ( שמות כו כב ) ולירכתי המשכן : <b>פילגש .</b> אשה בלא כתובה ובלא קדושין :
<h4>{ב}</h4>
<b>ותזנה .</b> עניינו הסרה , כמו ( יחזקאל כג מג ) עתה וזנו תזנותיה : <b>עליו .</b> מעליו : <b>ימים .</b> שנה , כמו ( ויקרא כח כט ) ימים תהיה גאולתו : <b>ארבעה .</b> כמו וארבעה :
<h4>{ג}</h4>
<b>וצמד .</b> זוג , וכן ( איוב א ג ) צמד בקר :
<h4>{ה}</h4>
<b>סעד .</b> ענין השענה , ועל שם זה יקרא האכילה סעודה , כי סועד ושוען את הלב מחולשתו , וכמו שכתוב ( תהלים קד טו ) ולחם לבב אנוש יסעד : <b>פת .</b> ענין פרוסה , כמו ( ויקרא ב ו ) פתות אותם פתים :
<h4>{ו}</h4>
<b>הואל .</b> התרצה : <b>נא .</b> עתה :
<h4>{ז}</h4>
<b>ויפצר .</b> ענין התחזקות ההסתה , כמו ( בראשית יט ג ) ויפצר בם מאד :
<h4>{ח}</h4>
<b>והתמהמהו .</b> ענין עכבה ואיחור , כמו ( לעיל ג כו ) עד התמהמהם : <b>היום .</b> השמש קרוי 'יום' , כמו ( בראשית ג ח ) לרוח היום , על שם שבעוד השמש על הארץ , הוא יום :
<h4>{ט}</h4>
<b>רפה .</b> מלשון רפיון : <b>לערוב .</b> מלשון ערב , ורוצה לומר , לשקוע :
<h4>{י}</h4>
<b>אבה .</b> רצה : <b>נוכח .</b> נגד : <b>חבושים .</b> ענין קשור הבהמה באזור שלה , כמו ( שם כב ג ) ויחבוש את חמורו :
<h4>{יא}</h4>
<b>לכה .</b> ענין לשון זרוז הוא :
<h4>{יג}</h4>
<b>לך .</b> הוא מלשון הליכה , ועם [ ש ] היא בלא ה''א וכן ( במדבר כג יג ) לך נא אתי :
<h4>{יד}</h4>
<b>ותבא .</b> ושקעה :
<h4>{טו}</h4>
<b>ברחוב .</b> בשוק , במקום שרבים מצויים : <b>מאסף .</b> ענין הכנסה , כמו ( דברים יא יד ) ואספת דגנך :
<h4>{יז}</h4>
<b>האורח .</b> ההולך באורח ודרך : <b>אנה .</b> לאיזה מקום : <b>ומאין .</b> ומאיזה מקום :
<h4>{יח}</h4>
<b>ואת .</b> כמו ואל :
<h4>{יט}</h4>
<b>מספוא .</b> כן נקרא דבר המיוחד למאכל בהמה , וכן ( בראשית כד לב ) ויתן תבן ומספוא : <b>ולאמתך .</b> מלשון אמה ושפחה : <b>כל דבר .</b> שום דבר :
<h4>{כא}</h4>
<b>ויבל .</b> הוא מלשון בלבול וערבוב , כי הדרך לבלול תבואה במספוא , וכן ( ישעיהו ל כד ) בליל חמיץ :
<h4>{כב}</h4>
<b>בליעל .</b> בלי עול שמים , רוצה לומר , רשעים : <b>מתדפקים .</b> ענין הכאה בנחת על הדלת , כמו ( שיר השירים ה ב ) קול דודי דופק : <b>ונדענו .</b> ענין משכב זכור , כמו ( בראשית יט ה ) ונדעה אותם :
<h4>{כג}</h4>
<b>אל .</b> רוצה לומר , לא תעשו : <b>נא .</b> עתה : <b>אחרי .</b> ענינו כמו הואיל , וכן ( לעיל יא לו ) אחרי אשר עשה לך ה' נקמות . הנבלה . דבר מגונה וכעור :
<h4>{כד}</h4>
<b>וענו .</b> הוא כינוי למאנס על השכיבה :
<h4>{כה}</h4>
<b>אבו .</b> רצו : <b>וידעו .</b> ענין משכב : <b>ויתעללו .</b> ענין פועל ומעללים , כמו ( איכה א יב ) אשר עולל לי :
<h4>{כז}</h4>
<b>הסף .</b> אף האסקופה יקרא סף , כמו המזוזות הנקראים : 'ספים' ( ישעיהו ו ד ) וכן ( מלכים א יד וז ) היא באה בסף הבית :
<h4>{כח}</h4>
<b>ואין עונה .</b> ואין משיב :
<h4>{כט}</h4>
<b>המאכלת .</b> הסכין , כמו ( בראשית כב י ) ויקח את המאכלת : <b>וינתחה .</b> ענין אבר , כמו ( ויקרא א ו ) ונתח אותה לנתחיה , ורוצה לומר , חתכה לאברים , ולתוספת ביאור אמר 'לעצמיה' , שגם המלה ההיא יורה על האבר , כמו ( יחזקאל כד ד ) מבחר עצמים מלא , ועל שם שהדרך לנתח האברים לפי העצמות , לזה נקראו האברים 'עצמים' :
<h4>{ל}</h4>
<b>הנהיתה .</b> מלשון היה :
<h3>שופטים פרק-כ</h3>
<h4>{א}</h4>
<b>ותקהל .</b> נאספו :
<h4>{ב}</h4>
<b>פנות .</b> כמו בפנות , והוא מלשון פנה וזוית : <b>רגלי .</b> הולכי רגל , לא רוכבים : <b>שולף חרב .</b> רוצה לומר , בחרב שלופה :
<h4>{ה}</h4>
<b>עלי .</b> בעבורי : <b>דמו .</b> חשבו , כמו ( ישעיהו י ז ) והוא לא כן ידמה : <b>ענו .</b> הוא האונס , כמו ( דברים כב כד ) על דבר אשר ענה :
<h4>{ו}</h4>
<b>זמה .</b> מחשבה רעה , כמו ( איוב לא יא ) כי הוא זמה , וזהו מה שדימו להרגו :
<h4>{ז}</h4>
<b>הבו .</b> תנו : <b>הלום .</b> פה , כמו ( שמות ג ה ) אל תקרב הלם :
<h4>{ח}</h4>
<b>נסור .</b> מלשון הסרה :
<h4>{י}</h4>
<b>לרבבה .</b> היא עשרת אלפים : <b>צדה .</b> מזון : <b>לבואם .</b> הלמ''ד במקום בי''ת , וכן ( שמואל א כ ל ) לבן ישי :
<h4>{יב}</h4>
<b>מה הרעה .</b> מלת 'מה' מורה על גודל הדבר והפלגתו , כמו ( תהלים לא כ ) מה רב טובך :
<h4>{יג}</h4>
<b>ונבערה .</b> ענין פינוי וכליון מן העולם , כמו ( דברים יג ו ) ובערת הרע מקרבך : <b>אבו .</b> רצו :
<h4>{טו}</h4>
<b>ויתפקדו .</b> מנין :
<h4>{טז}</h4>
<b>בחור .</b> כל אחד היה נבחר : <b>אטר וכו' .</b> רוצה לומר , שמאלי , ודוגמתו באהוד ( לעיל ג טו ) : <b>קלע .</b> ענין השלכת אבנים בכף הקלע , והוא הכלי העשוי לכך : <b>השערה .</b> חוט השער : <b>יחטיא .</b> ענין חסרון , כמו ( מל''א א' כ''א ) והייתי אני ובני שלמה חטאים :
<h4>{כו}</h4>
<b>וישבו .</b> ענין עכבה : <b>ויצומו .</b> התענו :
<h4>{כח}</h4>
<b>אחדל .</b> אמנע :
<h4>{כט}</h4>
<b>ארבים .</b> יושבים במארב ונסתרים :
<h4>{לא}</h4>
<b>הנתקו .</b> נעתקו וסרו : <b>ויחלו .</b> מלשון התחלה : <b>במסלות .</b> דרך כבושה :
<h4>{לב}</h4>
<b>נגפים .</b> מוכים , כמו ( תהלים צא יב ) פן תגוף באבן רגלך :
<h4>{לג}</h4>
<b>מגיח .</b> ענין משיכה והוצאה , כמו ( תהלים כב י ) אתה גוחי מבטן : <b>ממערה .</b> ממקום גלויה שנוח לכבשה משם , והוא כמו ( ויקרא כ יח ) מקורה הערה :
<h4>{לז}</h4>
<b>החישו .</b> מהרו , כמו ( תהלים נה ט ) החישה מפלט לי : <b>ויפשטו .</b> ענין פזור , וכדרך הנלחמים : <b>לפי .</b> חדוד החרב תקרא פה :
<h4>{לח}</h4>
<b>והמועד .</b> הזמן , כמו ( ירמיהו מו יז ) העביר המועד , ורוצה לומר , הודעת זמן בואם : <b>הרב .</b> הרבה : <b>משאת העשן .</b> עמוד העשן , על שם שנשאת כלפי מעלה :
<h4>{מ}</h4>
<b>החלה .</b> התחילה : <b>עמוד עשן .</b> אמר לתוספת ביאור , כי כבר אמר 'והמשאת' : <b>כליל .</b> מלשון כל , כמו ( ויקרא ו טו ) כליל תקטר , ורוצה לומר , עשן שריפת כל העיר :
<h4>{מב}</h4>
<b>הדביקתהו .</b> השיגה אותו והיה דבוק אליו :
<h4>{מג}</h4>
<b>כתרו .</b> מלשון כתר : <b>הדריכוהו .</b> מלשון דריכה ורמיסה :
<h4>{מה}</h4>
<b>ויעללהו .</b> מלשון עוללות , והם הנלקטים אחר הבציר , כמו ( לעיל ח ב ) הלא טוב עללות אפרים :
<h4>{מח}</h4>
<b>מתם .</b> הוא שם לאנושיות , וכולל אנשים ונשים , כמו ( בראשית לד ל ) מתי מספר : <b>שלחו .</b> רוצה לומר , הבעירו , על שם שהאש עושה השליחות שהולך ושורף :
<h3>שופטים פרק-כא</h3>
<h4>{ג}</h4>
<b>להפקד .</b> להחסיר , כמו ( במדבר לא מט ) ולא נפקד ממנו איש :
<h4>{ו}</h4>
<b>וינחמו .</b> ענין הפוך מחשבה : <b>נגדע .</b> ענין כריתה , כמו ( ישעיהו י לג ) ורמי הקומה גדועים :
<h4>{ז}</h4>
<b>תת .</b> מלשון נתינה :
<h4>{ט}</h4>
<b>ויתפקד .</b> ענין ההשגחה על הדבר , כמו ( שמואל א יד יז ) פקדו נא וראו מי הלך :
<h4>{יא}</h4>
<b>ידעת .</b> היא כנוי לבעילה , ולתוספת ביאור אמר משכב זכר : <b>תחרימו .</b> ענין כריתה וכליון :
<h4>{יד}</h4>
<b>חיו .</b> החיו : <b>מצאו .</b> ענין ספוק , כמו ( יהושע יז יט ) לא ימצא לנו ההר : <b>כן .</b> רוצה לומר , כראוי וכצורך , כמו ( לעיל יב ו ) ולא יכין לדבר כן :
<h4>{טו}</h4>
<b>פרץ .</b> ענין שבירה :
<h4>{טז}</h4>
<b>נשמדה .</b> ענין כליון :
<h4>{יז}</h4>
<b>פליטה .</b> שארית : <b>ימחה .</b> ענין מחיקה , כמו ( שמות לב לג ) אמחנו מספרי :
<h4>{יט}</h4>
<b>חג .</b> הקרבן ייקרא חג , כמו ( תהלים קיח כז ) אסרו חג בעבתים :
<h4>{כא}</h4>
<b>לחול במחולות .</b> ענין רקידת השמחה , וקרוי בלשון מחול , כי הדרך לזמר אז בחלילים , או רצה לומר , בכלי מחול , וכן ( שמות לב יט ) וירא את העגל ומחלת : <b>וחטפתם .</b> ענין מהירת הלקיחה , כמו ( תהלים י ט ) יחטוף עני :
<h4>{כב}</h4>
<b>חנונו .</b> ענין רחמנות וחמלה , וכן ( שם ד ב ) חנני ושמע תפלתי , רוצה לומר , חננו וחמלו למעננו את בני בנימן , ודוגמתו ( שמואל ב יח ה ) לאט לי לנער , ורצונו לומר , לאט למעני לנער : <b>תאשמו .</b> מלשון אשם וחטא :
<h4>{כג}</h4>
<b>המחוללות .</b> המרקדות או המזמרות :