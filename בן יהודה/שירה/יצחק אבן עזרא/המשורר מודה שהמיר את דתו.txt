<h1>המשורר מודה שהמיר את דתו</h1>
יצחק אבן עזרא
<blockquote><p>יְרִיבוּנִי עֲלֵי עָזְבִי בְרִית אֵל / בְּצֵאתִי מִבְּרִית צֶדֶק לְעַוְלָה.</p> <p>הֲלֹא שִׁבַּר בְּנוֹ עַמְרָם בְּאַפּוֹ / שְׁנֵי לוּחוֹת כְּתָב נוֹרָא עֲלִילָה,</p> <p>וְגוּר אַרְיֵה יְהוּדָה בָא לְתָמָר, / וְאַמְנוֹן עַל אֲחוֹתוֹ הַבְּתוּלָה,</p> <p>וְגַם דָּוִד בְּחָנוֹ אֵל וְשָׁגַג / בְּבַת שֶׁבַע, וְשִׁמְשׁוֹן עִם דְּלִילָה.</p> <p>טְרֵפָה לֹא אֲכַלְתִּיהָ, בְּעוֹדִי / חֲשַבְתִּיהָ בְּשַׂר פִּגּוּל נְבֵלָה,</p> <p>וְאִם אֹמַר “מְשֻׁגָּע הוּא נְבִיא אֵל” / וְאוֹדֶנּוּ בְרֵאשִׁית כָּל תְּפִלָּה –</p> <p>בְּפִי אֹמַר – וְלִבִּי יַעֲנֵנִי: / מְכַזֵּב אַתְּ וְעֵדוּתְךָ פְּסוּלָה!</p> <p>כְּבָר שַׁבְתִּי לְצֵל כַּנְפֵי שְׁכִינָה, / אֲבַקֵּשׁ מִמְּךָ, הָאֵל, מְחִילָה. <br/></p></blockquote>