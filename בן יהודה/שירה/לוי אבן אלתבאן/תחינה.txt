<h1>תחינה</h1>
לוי אבן אלתבאן
<blockquote><p>יְיָ, לָמָּה תִהְיֶה / כְּאִישׁ נִדְהָם</p> <p>כְּגִבּוֹר לֹא יוּכַל לְהוֹשִׁיעַ?</p> <p>וְשִׁמְךָ עָלֵינוּ נִקְרָא / מִשְׂגָּב לְעִתּוֹת בַּצָּרָה</p> <p>מְדַבֵּר בִּצְדָקָה, רַב לְהוֹשִׁיעַ!</p> <p>יַחַד שָׁכַבְנוּ לְמַעֲצֶבֶת / וְחָשָׁב אוֹיֵב מַחֲשֶׁבֶת</p> <p>כִּי אֵינְךָ מוֹשִׁיעַ.</p> <p>בְּחוּנִים בְּגָלוּת פַּעֲמַיִם / עַמְּךָ מֵאֵשׁ וּמִמַּיִם</p> <p>יְשַׁוְּעוּ וְאִין מוֹשִׁיעַ.</p> <p>רַבַּת צְרָרוּם, מִמְּחִתָּה / הִנָּם חֲרֵדִים, וְאַתָּה</p> <p>אֵל מִסְתַּתֵּר, אֱלֹהֵי יִשְׂרָאֵל מוֹשִׁיעַ.</p> <p>יְחָרְפוּם מְשַׂנְאִים בְּשִׁבְיָם / "אַיֵּה הַמַּעֲלֵם מִיָּם</p> <p>וַיְהִי לָהֶם לְמוֹשִׁיעַ?"</p> <p>עוּרָה לִקְרָאתָם וּרְאֵה / וְהָשִׁיבָה לִמְחָרֵף וּמִתְגָּאֶה,</p> <p>הֵן לֹא קָצְרָה יַד יְיָ מֵהוֹשִׁיעַ.</p> <p>קֶשֶׁת גִּבּוֹרִים שַׁבֵּר – / וְיֵדַע כָּל צַר מִתְגַּבֵּר</p> <p>כִּי אַתָּה עַם עָנִי תּוֹשִׁיעַ.</p> <p>בְּזַעְפּוֹ עֵינִי תִדְמַע – / עַד אָנָה יְיָ שִׁוַּעְתִּי וְלֹא תִשְׁמַע?</p> <p>אֶזְעַק אֵלֶיךָ חָמָס וְלֹא תוֹשִׁיעַ.</p></blockquote>