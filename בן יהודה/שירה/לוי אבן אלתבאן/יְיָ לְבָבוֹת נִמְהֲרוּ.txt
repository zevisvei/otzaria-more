<h1>יְיָ לְבָבוֹת נִמְהֲרוּ</h1>
לוי אבן אלתבאן
<p>תחינה לעצירת גשמים</p>
<blockquote><p>יְיָ, לְבָבוֹת נִמְהֲרוּ / וּנְפָשׁוֹת קָדְרוּ, / כִּי שָׁמַיִם נֶעֶצְרוּ</p> <p>וַיַּחְסְרוּ הַמַּיִם.</p> <p>וְכִסְּתָה כְלִמָּה פָּנֵינוּ, / כִּי רַבּוּ עֲווֹנֵינוּ, / וְתֵרַדְנָה עֵינֵינוּ</p> <p>דִּמְעָה וְעַפְעַפֵּינוּ יִזְּלוּ מַיִם.</p> <p>בְּהֵעָצֵר עֲנָנִים / בָּאנוּ בְּבֹשֶׁת פָּנִים / הָעֲנִיִּים וְהָאֶבְיוֹנִים</p> <p>מְבַקְּשִׁים מַיִם.</p> <p>רְעֵבִים גַּם צְמֵאִים / הִתְעַטְּפוּ כִפְרָאִים / עָמְדוּ עַל שְׁפָיִים</p> <p>וַיֹּאמְרוּ ״תְּנוּ לָנוּ מַיִם!״</p> <p>עָבְשׁוּ פְרוּדוֹת / וְעַל כָּל יָדַיִם גְּדֻדּוֹת / וּנְפָשׁוֹת מְאֹד חֲרֵדוֹת</p> <p>כִּי קַלּוּ הַמַּיִם.</p> <p>קוֹל רַעַמְךָ בַּגַּלְגַּל / צַוֵּה, וְחַסְדְּךָ יִגָּל / לְהָנִיף בְּקָצִיר מַגָּל,</p> <p>לְקוֹל תִּתּוֹ הֲמוֹן מַיִם.</p> <p>בְּרִנָּה יִקְצְרוּ וּבִתְרוּעָה / הַזּוֹרְעִים בְּדִמְעָה / וְקוֹל רִנָּה וִישׁוּעָה,</p> <p>כִּי נִבְקְעוּ בַמִּדְבָּר מַיִם.</p> <p>חֶרְפַּת רָעָב הָסֵר / וְאַל תּוֹסֵף לְיַסֵּר, / וְעַל עַם דַּל וְאֶבְיוֹן בַּשֵּׂר</p> <p>״אַשְׁרֵיכֶם זוֹרְעֵי עַל כָּל מַיִם!״</p> <br/></blockquote>