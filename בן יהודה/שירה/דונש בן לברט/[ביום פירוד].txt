<h1>[ביום פירוד]</h1>
דונש בן לברט
<br/>
<blockquote><p><a href="#fn:1" id="fnref:1" title="see footnote"><sup>1</sup></a> <a href="#fn:2" id="fnref:2" title="see footnote"><sup>2</sup></a></p></blockquote>
<blockquote><p>[וכתב דונ]ש בן לבראט אליה</p></blockquote>
<br/>
<blockquote><p>[וּבִזְרוֹעוֹ יְחִידָתוֹ אֲחוּדָה]<a href="#fn:3" id="fnref:3" title="see footnote"><sup>3</sup></a></p> <p>בְּיוֹם פֵּרוּד וּבִזְרוֹעָהּ יְחִידָהּ<a href="#fn:4" id="fnref:4" title="see footnote"><sup>4</sup></a></p> <br/> <p>[וְנָתַן לָהּ לְזִכָּרוֹן רְדִ]ידוֹ</p> <p>וְלָקַח הוּא לְזִכָּרוֹן רְדִידָהּ<a href="#fn:5" id="fnref:5" title="see footnote"><sup>5</sup></a></p> <br/> <p>[הֲלֹא הוּא שָׂם צְמִידוֹ עַל] שְׂמֹאלָהּ</p> <p>וּבִזְרוֹעוֹ הֲלֹא שָׂמָה צְמִידָהּ</p> <br/> <p>[וְנָתַן לָהּ חֲצִי] אֶרֶץ סְפָרַד</p> <p>וְלוֹ לָקַח חֲצִי מַלְכוּת [יְהוּדָ]ה<a href="#fn:6" id="fnref:6" title="see footnote"><sup>6</sup></a></p> <br/></blockquote>
<p><strong>*</strong> <strong>*</strong> <strong>*</strong></p>
<p>והנה השיר השלם, כפי שהוא מופיע בספר “השירה העברית בספרד ובשלוחותיה”, מהדורת עזרא פליישר, ירושלים: מכון בן צבי לחקר קהילות במזרח, יד יצחק בן צבי והאוניברסיטה עברית בירושלים, תש"ע 2010</p>
<h2 id="הֲיִזְכּוֹריַעֲלַתהַחֵןיְדִידָהּ">[הֲיִזְכּוֹר יַעֲלַת הַחֵן יְדִידָהּ]</h2>
<blockquote><p>הֲיִזְכּוֹר יַעֲלַת הַחֵן יְדִידָהּ</p> <p>בְּיוֹם פֵּירוּד וּבִזְרוֹעָהּ יְחִידָהּ</p> <p>וְשָׂם חוֹתַם יְמִינוֹ עַל שְׂמֹאלָהּ</p> <p>וּבִזְרוֹעוֹ הֲלֹא שָׂמָה צְמִידָהּ</p> <br/></blockquote>
<blockquote><p>בְּיוֹם לָקְחָה לְזִכָּרוֹן רְדִידוֹ</p> <p>וְהוּא לָקַח לְזִכָּרוֹן רְדִידָהּ –</p> <p>הֲיִשָּׁאֵר בְּכָל אֶרֶץ סְפָרַד</p> <p>וְלוּ לָקַח חֲצִי מַלְכוּת נְגִידָהּ?</p></blockquote>
<ol><li id="fn:1"><p>הערה של ד"ר יהונתן ורדי: הכותרת שבסוגריים [ביום פירוד], וכן כל מה שמופיע בשיר בסוגריים רבועים, הם השלמה של המהדיר, נחמיה אלוני, ואין להם יסוד בכתבי היד. לימים התגלה השיר המלא, והתברר שמדובר בשיר שכתבה אשתו של דונש ושהיא שלחה אליו לאחר שהוא נאלץ לנסוע ממנה.</p> <p>כתב על כך פליישר במאמרו ‘על דונש בן לברט ואשתו ובנו’. <a href="#fnref:1" title="return to body"> ↩</a></p></li> <li id="fn:2"><p>מצאתי את השיר בין קטעי הגניזה של אוסף מוצרי שצילם פרופ‘ ד’ ילין ז"ל בשביל הספריה הלאומית ונדפס לראשונה על ידי ב JQR (מחזור חדש), XXXV (1944), עמ' 79–80. לא עלה בידי לזהות את העמוד השני של הקטע ולדאבוני אי אפשר להשיג כעת קטעי גניזה אלה במקורם לשימוש.</p> <p>יתכן, כי זהו השיר כולו, כי בראשו כתובת ובסופו נסתיים בכתב היד בראשית השורה. הקטע קרוע לארכו ועל כן הבתים לקויים. הסוגרים הם שלמים והדלתות ניסיתי להשלים.</p> <p>משקל השיר הוא המרובה. עיין ילין, עמ‘ קפט, מס’ 19.</p> <p>חרוז השיר: “דָה”, והה"א במפיק או בלעדיו.</p> <p>תוכן השיר: תהילת חתן וכלה. שיר לחתן הוא גם “דבוק חתן”. ועיין להלן.</p> <p>השיר מיוחס לדונש בן לבראט לפי הכתובת בלבד.</p> <p>הכתובת כנראה ערבית ותרגומה: “וכתב…אליו”. לא ידוע למי. <a href="#fnref:2" title="return to body"> ↩</a></p></li> <li id="fn:3"><p>אחודה = השלמתי על פי השיר “שהי רוח” שנדפס ב JQR (עיין הערות) עמ' 81–82 ופירושה: אחוזה. <a href="#fnref:3" title="return to body"> ↩</a></p></li> <li id="fn:4"><p>אחודה ואפשר להשלים: צמודה. — פרוד, בכה"י: פירוד. <a href="#fnref:4" title="return to body"> ↩</a></p></li> <li id="fn:5"><p>שיר השירים ה, ז.השווה לדברי אבן כ'לפון בשירים המסופקים: “ולא יהיה רדידו”. שירי רשב"ג, ביאליק־רבניצקי, כרך ג, יז 4. — לזכרון, בכתב היד: לזיכרון. <a href="#fnref:5" title="return to body"> ↩</a></p></li> <li id="fn:6"><p>עיין רשב“ג, ג, ב, עמ' 31, מב, בית 4. — כנראה היה החתן יליד ארץ ספרד ולא היתה הכלה ילידת ארץ זו. אולם ייתכן כי אין זה שיר לחתן וכלה אלא שיר פירוד מידיד, כי אין לבאר את המלים ”ביום פירוד" בבית ראשון אם זה שיר לחתן. <a href="#fnref:6" title="return to body"> ↩</a></p></li></ol>