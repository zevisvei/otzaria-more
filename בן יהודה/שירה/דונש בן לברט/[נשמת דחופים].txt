<h1>[נשמת דחופים]</h1>
דונש בן לברט
<br/>
<blockquote><p><a href="#fn:1" id="fnref:1" title="see footnote"><sup>1</sup></a>, <a href="#fn:2" id="fnref:2" title="see footnote"><sup>2</sup></a></p></blockquote>
<br/>
<blockquote><p><strong>נִשְׁמַת</strong> דְּחוּפִים רְדוּפִים בְּיַד בּוֹזְזֵינוּ</p> <p><strong>תִּדְרְשָׁךְ</strong><a href="#fn:3" id="fnref:3" title="see footnote"><sup>3</sup></a> בְּיוֹם תִּפְקֹד בּוֹ גְלוּיֵינוּ וְרָזֵינוּ</p> <p>הַרְנִינוּ לֵאלֹהִים עֻזֵּנוּ</p> <br/></blockquote>
<blockquote><p><strong>נִשְׁמַת</strong> נְבָרִים שׁוֹבְרִים לְךָ לֵב עָקֹב<a href="#fn:4" id="fnref:4" title="see footnote"><sup>4</sup></a></p> <p><strong>תְּנַצְּחָךְ</strong><a href="#fn:5" id="fnref:5" title="see footnote"><sup>5</sup></a> בְּיוֹם זִכְרוֹן יְצִירֶיךָ שְׁמָם לְטוֹבָה תִנְקֹב<a href="#fn:6" id="fnref:6" title="see footnote"><sup>6</sup></a></p> <p>הָרִיעוּ לֵאלֹהֵי יַעֲקֹב</p> <br/></blockquote>
<blockquote><p><strong>נִשְׁמַת</strong> שָׁבֵי פֶשַׁע מוֹשְׁכֵי הַיּוֹם בְּקֶרֶן הַיּוֹבֵל</p> <p><strong>תְּשַׁבְּחָךְ</strong> בְּיוֹם שִׁבְתָּךְ לָדִין כָּל בְּנֵי תֵבֵל<a href="#fn:7" id="fnref:7" title="see footnote"><sup>7</sup></a></p> <p>שְׂאוּ זִמְרָה וּתְנוּ תֹף כִּנּוֹר נָעִים עִם נָבֶל</p> <br/></blockquote>
<blockquote><p><strong>נִשְׁמַת</strong> חֲגוּרֵי יִרְאָה מִדִּינָךְ<a href="#fn:8" id="fnref:8" title="see footnote"><sup>8</sup></a> שַׁחוּ לֶעָפָר</p> <p><strong>תְּחַסְּנָךְ</strong><a href="#fn:9" id="fnref:9" title="see footnote"><sup>9</sup></a> בְּיוֹם שֶׁצִּוִּיתָם מִצְוָה לְפָנֶיךָ תִשְׁפָּר</p> <p>תִּקְעוּ בַחֹדֶשׁ שׁוֹפָר</p> <br/></blockquote>
<blockquote><p><strong>נִשְׁמַת</strong> זֶרַע עֲבָדֶיךָ פְלֵיטַת שְׂרִיגֵנוּ</p> <p><strong>תְּזַמְּרָךְ</strong> בְּיוֹם שִׁבְתָּךְ עַל כִּסֵּא דִין בְּיַד עֲוֹנֵינוּ אַל תְּמוֹגְגֵנוּ<a href="#fn:10" id="fnref:10" title="see footnote"><sup>10</sup></a></p> <br/></blockquote>
<blockquote><p>בַּכֶּסֶה לְיוֹם חַגֵּנוּ</p> <br/></blockquote>
<blockquote><p><strong>נִשְׁמַת</strong> קְרוּעֵי לֵב מַעֲוֶה לַהֲסִירֵהוּ</p> <p><strong>תְּקַדְּשָׁךְ</strong><a href="#fn:11" id="fnref:11" title="see footnote"><sup>11</sup></a> בְּיוֹם זֶה זַכֵּה לְבֶן אוֹהֲבֶיךָ<a href="#fn:12" id="fnref:12" title="see footnote"><sup>12</sup></a> בְדִינֵהוּ</p> <p>כִּי חֹק לְיִשְׂרָאֵל הוּא</p> <br/></blockquote>
<ol><li id="fn:1"><p>אינו ידוע לי בכתב–יד.</p> <p>נדפס בחיזונים, קמו, א. בימים אלה נדפס שנית על ידי ש‘ 	ברנשטיין, תרביץ, טו (תש"ד), ספר ב, עמ’ 110 (=ב'). נזכר בד‘ ובמאמרו על 	מחזור זה בספר הזכרון לפוזננסקי, ורשה תרפ"ז, עמ’ עג.</p> <p>אקרוסטיכון: “דנש חזק” פעמים.</p> <p>אין להחליט אם השיר לדונש בן לבראט או לא. ב‘ אומר (עמ' 	98): “אפשר לשער בוודאות, שזהו אותו הפייטן הנמצא במחזור והראן בשם דונש בן 	ישעיה” ואיני יודע על מה סמך השערתו זו. הוא גם קובע את זמנו על פי 	צונץ, Literaturgeschichte, עמ’ 484, במאה 	השתים–עשרה, אולם צונץ חשב, כי זהו לדונש בן לבראט, שחי במאה העשירית, ואמר 	(Synagogale Poesie עמ' 812) המשוררים שחיו עד הי"ב, וכלל גם את המשורר דונש בן לבראט 	ביניהם.</p> <p>נשמת לראש השנה. בחיזונים קבעוהו ליום השני. הפסוק בנוי על 	פסוקי פרק פא בתהלים, והנמצא כאן הוא רק על ארבעה הפסוקים ב–ה. יש לחשוב. 	כי היה עד סוף הפרק וחסרים עשרים ושנים בתים כמספר אותיות האל“ף–בי”ת בראשי 	המחרוזות. למונח נשמת עיין שד“ל, דיואן רי”ה, לז, ב; אלבוגן, התפילה בישראל (גרמנית), לייפציג 1913, עמ' 211–212; 336. <a href="#fnref:1" title="return to body"> ↩</a></p></li> <li id="fn:2"><p>השווה לפיוט זה פיוטו של ר‘ משה הכהן, ידיעות המכון, ג, עמ’ פג–פד. <a href="#fnref:2" title="return to body"> ↩</a></p></li> <li id="fn:3"><p>[2] תִּדְרְשָׁךְ, כך במקור; ב': תדרשֶׁךָ. – בו, ב"ב חסר. <a href="#fnref:3" title="return to body"> ↩</a></p></li> <li id="fn:4"><p>[4] לב עקב = מושא ישר. <a href="#fnref:4" title="return to body"> ↩</a></p></li> <li id="fn:5"><p>[5] תנצחָךְ, כך במקור: ב': תנצחֶךָ. <a href="#fnref:5" title="return to body"> ↩</a></p></li> <li id="fn:6"><p>[5] תנצח את שמך, תהללך. <a href="#fnref:6" title="return to body"> ↩</a></p></li> <li id="fn:7"><p>[8] לדין, כך במקור: ב‘: לדוֹן. – תְּשַׁבְּחָךְ, כך במקור; ב’: (וכך בש' 14) תשבחֶךָ. – שבתֶּךְ, כך במקור; ב': שבתֶּךָ. <a href="#fnref:7" title="return to body"> ↩</a></p></li> <li id="fn:8"><p>[10] מִדִּינָךְ, כאן לא שינה ב', ולפיו חוזרת מלה זו במקור פעמים, ולא מצאתיה. <a href="#fnref:8" title="return to body"> ↩</a></p></li> <li id="fn:9"><p>[11] תחסנךְ, כך במקור; ב': תחסנֶךָ. <a href="#fnref:9" title="return to body"> ↩</a></p></li> <li id="fn:10"><p>[14] תְּזַמְרָךְ, ב‘: תּזמֶּרְךָ. – תְּמוגְגֵנוּ. ואולי צ“ל תְּמוּגֵנוּ על פי ישעיה סד, ו. עיין תשובות דונש על רס”ג, עמ’ 15, מס' 46. <a href="#fnref:10" title="return to body"> ↩</a></p></li> <li id="fn:11"><p>[17] תְּקַדְשָׁךְ. כך במקור; ב': תחדשֶׁךָ, ונגד זה מעיד האקרוסטיכון. וכנראה טעות דפוס. <a href="#fnref:11" title="return to body"> ↩</a></p></li> <li id="fn:12"><p>[17] אוהביך = האבות. <a href="#fnref:12" title="return to body"> ↩</a></p></li></ol>