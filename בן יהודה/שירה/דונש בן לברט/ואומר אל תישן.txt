<h1>ואומר אל תישן</h1>
דונש בן לברט
<br/>
<blockquote><p><a href="#fn:1" id="fnref:1" title="see footnote"><sup>1</sup></a></p></blockquote>
<br/>
<p>“קול אכׂר לבן לבראט זׂלׂׂ פי צנוף אל גבוק ואל צבוח ואל אדמאן מוזון כׂפיף מדרב בדרב עלי צות אל מראזיב וחסיס אל אותאר ורנין אל אטיאר פי ורק אל אשגׂאר ושם צנוף אל אעטאר דׂלך וצפה פי מגׂלס חסדאי אלספרדי עׂסׂ [=עליה אל־סלאם] פקאלה ואומר אל תישן שתה יין ישן וכׂוׂ.”<a href="#fn:2" id="fnref:2" title="see footnote"><sup>2</sup></a></p>
<blockquote><p>וְאוֹמֵר: "אַל תִּישָׁן / שְׁתֵה יַיִן יָשָׁן<a href="#fn:3" id="fnref:3" title="see footnote"><sup>3</sup></a></p> <p>וְכֹפֶר עִם שׁוֹשָׁן / וּמֹר עִם אֲהָלִים<a href="#fn:4" id="fnref:4" title="see footnote"><sup>4</sup></a> <a href="#fn:5" id="fnref:5" title="see footnote"><sup>5</sup></a></p> <br/></blockquote>
<blockquote><p>בְּפַרְדֵּס רִמּוֹנִים / וְתָמָר וּגְפָנִים</p> <p>וְנִטְעֵי נַעְמָנִים / וּמִינֵי הָאְשָׁלִים<a href="#fn:6" id="fnref:6" title="see footnote"><sup>6</sup></a></p> <br/></blockquote>
<blockquote><p>וְרֶגֶשׁ צִנּוֹרִים / וְהֶמְיַת כִּנּוֹרִים<a href="#fn:7" id="fnref:7" title="see footnote"><sup>7</sup></a></p></blockquote>
<blockquote><p>עֲלֵי פֶה הַשָּׁרִים / בְּמִנִּים וּנְבָלִים<a href="#fn:8" id="fnref:8" title="see footnote"><sup>8</sup></a></p> <br/></blockquote>
<blockquote><p>וְשָׁם כָּל עֵץ מוּנָף / יְפֵה פֶרִי עָנָף<a href="#fn:9" id="fnref:9" title="see footnote"><sup>9</sup></a></p> <p>וְצִפּוֹר כָּל כָּנָף / יְרַנֵּן בֵּין עָלִים</p> <br/></blockquote>
<blockquote><p>וְיֶהְגּוּ הַיּוֹנִים / כְּהוֹגִים וָעוֹנִים<a href="#fn:10" id="fnref:10" title="see footnote"><sup>10</sup></a></p> <p>וְהַתּוֹרִים עוֹנִים / וְהוֹמִים כַּחְלִילִים<a href="#fn:11" id="fnref:11" title="see footnote"><sup>11</sup></a></p> <br/></blockquote>
<blockquote><p>וְנִשְׁתֶּה בָּעְרוּגוֹת / בְּשׁוֹשַׁנִּים סוּגוֹת<a href="#fn:12" id="fnref:12" title="see footnote"><sup>12</sup></a></p> <p>וְנָנִיס הַתּוּגוֹת / בְּמִינֵי הִלּוּלִים</p> <br/></blockquote>
<blockquote><p>וְנאֹכַל מַמְתַּקִּים / וְנִשְׁתֶּה מִּזְרָקִים<a href="#fn:13" id="fnref:13" title="see footnote"><sup>13</sup></a></p> <p>וְנִנְהַג כַּעְנָקִים / וְנִשְׁתֶּה בִּסְפָלִים<a href="#fn:14" id="fnref:14" title="see footnote"><sup>14</sup></a></p> <br/></blockquote>
<blockquote><p>וְנָקוּם בִּבְקָרִים / אֲנוּ לִשְׁחֹט פָּרִים<a href="#fn:15" id="fnref:15" title="see footnote"><sup>15</sup></a> <a href="#fn:16" id="fnref:16" title="see footnote"><sup>16</sup></a></p> <p>בְּרִיאִים נִבְחָרִים / וְאֵילִים וַעְגָּלִים</p> <br/></blockquote>
<blockquote><p>וְנִמְשַׁח שֶׁמֶן טוֹב / וְנַקְטִיר עֵץ רָטֹב</p></blockquote>
<blockquote><p>בְּטֶרֶם יוֹם קָטוֹב / יָבוֹא בַּנְעוּלִים"<a href="#fn:17" id="fnref:17" title="see footnote"><sup>17</sup></a> <a href="#fn:18" id="fnref:18" title="see footnote"><sup>18</sup></a></p> <br/></blockquote>
<blockquote><p>גְּעַרְתִּיהוּ: "דֹּם דֹּם / אֱלֵי זֹאת אֵיךְ תִּקְדֹּם<a href="#fn:19" id="fnref:19" title="see footnote"><sup>19</sup></a></p> <p>וּבֵית קֹדֶשׁ וַהְדֹּם / אֱלֹהִים לָעְרֵלִים</p> <br/></blockquote>
<blockquote><p>בְּכִסְלָה דִּבַּרְתָּ / וְעַצְלָה בָחַרְתָּ<a href="#fn:20" id="fnref:20" title="see footnote"><sup>20</sup></a></p> <p>וְהֶבֶל אָמַרְתָּ / כְּלֵצִים וּכְסִילִים</p> <br/></blockquote>
<blockquote><p>וְעָזַבְתָּ הֶגְיוֹן / בְּתוֹרַת אֵל עֶלְיוֹן</p> <p>וְתָגִיל וּבְצִיּוֹן / יָרוּצוּן שׁוּעָלִים<a href="#fn:21" id="fnref:21" title="see footnote"><sup>21</sup></a></p> <br/></blockquote>
<blockquote><p>וְאֵיךְ נִשְׁתֶּה יָיִן / וְאֵיךְ נָרִים עָיִן<a href="#fn:22" id="fnref:22" title="see footnote"><sup>22</sup></a></p> <p>וְהָיִינוּ אַיִן / מְאוּסִים וּגְעוּלִים"</p> <br/></blockquote>
<ol><li id="fn:1"><p><strong>ואומר אל תישן</strong> בכתב יד בספריה הלאומית בלנינגרד, שעל פיו פירסם הרכבי וממנו העתיקו ביאליק־רבניצקי, ובכתב היד של הגניזה T־S <sub>8</sub>K <sub>15/8</sub> בקמברידג‘ (=ק') ובו הכתובת הנדפסת בפנים ובית יחיד מהשיר וכתב יד אדלר 30<sup>a</sup>, 2858, שזוהה על ידי ד"ר ח’ שירמן כחלק משיר זה, כי בו רק הבתים 10–13 ( = כי"א) מעל לקטע זה יש כתובת “ולה פי גֹזר כֹאטרה ען דֹלך” ( = ולו [שיר] בהסרת רוחו מזאת [משתיית יין?]). ואחרי הבתים רשום: “ומן אקואל” (=ומהבתים). צילום הקטע נמצא במכון לחקר השירה העברית בירושלים, שלו אני מודה על הרשות שניתנה לי להשתמש בו.</p> <p>נדפס ע“י הרכבי בחדשים גם ישנים, חוב‘ 3, עמ’ 7, שהיתה גם חוברת פרס לחותמי ”המליץ“ בשם ”ארבעה מאמרים“ (= ה') ושנית על ידי ביאליק־רבניצקי בשירי רשב”ג, א, עז, עמ‘ 159 ( = ב"ר); דור דור וסופריו, דביר, תל־אביב תרצ"ו, עמ’ 35; ד‘ ילין, לתורת המליצה בתנ"ך, עמ’ 218 (רק בית ראשון).</p> <p>השיר מיוחס לדונש על פי הכתובת הנמצאת בראש השיר בקטע הגניזה (עיין להלן תרגומה). זיהוי זה של המחבר פירסמו ד‘ באוצרו וד"ר ח’ שירמן בידיעות המכון, ב, עמ' קכז.</p> <p>המשקל הוא הארוך. עיין ילין, עמ‘ קפט, מס’ 7. — סטיות מהמשקל הן: גרונית בשוא מורכב כנח: נעְמנים; האְשלים (2); בחְלילים (5); בעְרוגות (6); כעְנקים (7); ועְגלים (8); והְדום; לעְרלים (10). גרונית בשוא מורכב כתנועה: אֲהלים (1) ועיין להלן. — אות בסוף מלה כאות בשוא נע: קטובְ (9).</p> <p>צורת השיר היא מרובע.</p> <p>תרגום הכתובת על ידי שירמן בידיעות המכון הוא: “שיר אחר לבן לבראט ז”ל על סוגי השתיה בערב ובבוקר ועל ההתמדה בהם, במשקל קל בלוית כלי זמר, על קול תעלות מים וצליל המיתרים וצפצוף הצפרים בעפאים וריח כל מיני בשמים — את כל זה תאר במסיבת חסדאי הספרדי עליו השלום ואמר…“. בדקתי את כה”י ועל פיו הוספתי את “עֹ סֹ” אחרי “אלספרדי”.</p> <p>בשיר יין זה נמצאים כל הדברים המנויים בתיאור מסיבת יין בימי הביניים. עיין על זה י"נ שמחוני, זמירות היין לר‘ שמואול הנגיד, איים, לונדון 1928, עמ’ 92–121. <a href="#fnref:1" title="return to body"> ↩</a></p></li> <li id="fn:2"><p>תרגום הכתובת – עיין בהערה קודמת. <a href="#fnref:2" title="return to body"> ↩</a></p></li> <li id="fn:3"><p>ואומר = מדרך השירה הערבית לתאר דברים כשיחת בינים. <a href="#fnref:3" title="return to body"> ↩</a></p></li> <li id="fn:4"><p>אֲהָלִים, ב“ר: אֹהָלִים; ה': אוהלים; אברונין (הערות נוספות לשירי רשב"ג, ג, ג, עמ' 56);: אָהָלִים; ב”ר בחוברת דור דור וסופריו: אַהָלִים. <a href="#fnref:4" title="return to body"> ↩</a></p></li> <li id="fn:5"><p>קיבלנו מד“ר יהונתן ורדי, כי פליישר במאמרו ‘פרקי דונש’, שנכלל בכרך ב של ”השירה העברית בספרד ובשלוחותיה", מעיר שהנוסח הנכון של הבית הראשון הוא כך: ואוֹמֵר אַל תִּישַׁן / שְׁתֵה יַיִן יָשָׁן / עֲלֵי מוֹר עִם שׁוֹשָׁן / וְכֹפֶר וַאְהָלִים. [הערת פרויקט בן־יהודה] <a href="#fnref:5" title="return to body"> ↩</a></p></li> <li id="fn:6"><p>שיר השירים ד, יג; ישעיה יז, י. <a href="#fnref:6" title="return to body"> ↩</a></p></li> <li id="fn:7"><p>וקול כלי הזמר. עיין בהערה הבאה <a href="#fnref:7" title="return to body"> ↩</a></p></li> <li id="fn:8"><p>ורגש צנורים, ב“ר: ”המית קלוחי המים הנתזים מן הצנורים ומזרקי־המים העשויים בגן לנוי“. ולדעתי: כלי זמר כמו שאמר מנחם במחברתו. ואין לפרשו על פי ריב”ג מרזבה. — פּה ב"ר: אולי פי. <a href="#fnref:8" title="return to body"> ↩</a></p></li> <li id="fn:9"><p>ירמיה יא, טז; בראשית ז, יד. — עץ, תיקון ב“ר במ‘ עף אצל ה’ (טעות דפוס?). — פֶּרִי כך ניקדו ב”ר לצורך המשקל. — עלים תיקן ה‘ במ’ “עולים” בכה"י. — II שעורו: ענף יפה פרי. <a href="#fnref:9" title="return to body"> ↩</a></p></li> <li id="fn:10"><p>לפי הנוסח הנדפס צריך לבאר II כשרים III כמשיבים ולפי התיקון “רעיונים” הדברים ברורים. עיין בהערה הבאה. <a href="#fnref:10" title="return to body"> ↩</a></p></li> <li id="fn:11"><p>ישעיה נט, יא; ירמיה מח, לו. — וָעוֹנִים, כך ניקדו ב“ר לצורך המשקל וכך בהעתק ד' כהנא שהיה בידי ב”ר; ה‘: עונים בהערה, כי העין מסופקת והציע: [נ]גוניים; ב“ר: אולי מעינים או בגרונים (תהלים קטו, ז); אברמסון: אולי וּכְעוֹנִים; ואני משער: רַעְיוֹנִים, אף כי אפשר לקיים גם את נוסח כה”י. — והתורים כך בהעתק כהנא; ה’: והתור. — והומים, ה‘: והמים בלא וא"ו, ושיער ה’: וְהוֹמִים או וְהַמַּיִם. <a href="#fnref:11" title="return to body"> ↩</a></p></li> <li id="fn:12"><p>שיר השירים ז, ג. — בערוגות = בגן. עיין תשובות דונש על מנחם, עמ' 18; לדורש החכמות, בית 41. <a href="#fnref:12" title="return to body"> ↩</a></p></li> <li id="fn:13"><p>מזרק = כוס. עיין ריב“ג – ערך זרק. נשתה יין בכוסות ונהיה חזקים כענקים. ב”ר אמרו: “ובין כך ובין כך הלשון מגומגמת”. עיין הערה ל“ורגש צנורים”. <a href="#fnref:13" title="return to body"> ↩</a></p></li> <li id="fn:14"><p>וננהג תיקון ה‘ במ’ ואנהג. עיין גם הערות נוספות בב"ר ג, ג, עמ' 56, ששם תיקנו את ביאור הבית. <a href="#fnref:14" title="return to body"> ↩</a></p></li> <li id="fn:15"><p>ב“ר: ”ואקום" דברי המפתה. <a href="#fnref:15" title="return to body"> ↩</a></p></li> <li id="fn:16"><p>ונקום, ב“ר: ואקום ( עי' הערה קודמת). — אֲנוּ, ב”ר: אֲנִי. <a href="#fnref:16" title="return to body"> ↩</a></p></li> <li id="fn:17"><p>לפני שיבוא יום המות ויבוא האדם בין הנעולים בקבריהם. ב“ר תיקנו ”במנעלים“ ופירשו: ”בשערי הקבר הנעולים וסגורים לנצח“. אברמסון: ”ויבוא בשעלים" במקום: ויבוא בנועלים, הוא על יסוד נו=ש. <a href="#fnref:17" title="return to body"> ↩</a></p></li> <li id="fn:18"><p>יום קטוב = יום המות. — יום לפי ה‘ חסר בכה"י והשלימה סופר מאוחר. — בוא בנעולים, בכתב יד ה’: יבוא בנועלים; ב“ר במנעלים, ופירשו: ”בשערי הקבר הנעולים וסגורים לנצח“ ואולי צ”ל לדעתם: במאפלים. ובהערות נוספות הציעו: “ויבוא בנעלים (על פי ישעיה יא, טו) והכוונה: בטרם יבוא יום קטוב במהירות ובזריזות”, וכך ניסחו בחוברת דור דור וסופריו; ה‘: אולי והוא או בנְעָלים, והעיר: “אין סגנון הלשון עולה יפה”. ועי’ בהערה הקודמת. <a href="#fnref:18" title="return to body"> ↩</a></p></li> <li id="fn:19"><p>אלי, כך בכי“א; ב”ר: עלי, והכתיב בכי"א מלא: דום דום תקדום… <a href="#fnref:19" title="return to body"> ↩</a></p></li> <li id="fn:20"><p>דברת, כי“א: דברתי. — בחרת, כי”א: בחרתי. — אמרת כי"א: אמרתי. <a href="#fnref:20" title="return to body"> ↩</a></p></li> <li id="fn:21"><p>איכה ה, יח. — ותגיל, בכי"א: ותגל. <a href="#fnref:21" title="return to body"> ↩</a></p></li> <li id="fn:22"><p>ישעיה י, יב. <a href="#fnref:22" title="return to body"> ↩</a></p></li></ol>