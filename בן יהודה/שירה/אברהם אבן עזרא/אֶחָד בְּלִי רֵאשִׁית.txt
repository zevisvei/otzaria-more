<h1>אֶחָד בְּלִי רֵאשִׁית</h1>
אברהם אבן עזרא
<p>על ספר ״יסוד מורא״, לר׳ יוסף בן יעקב</p>
<blockquote><p>אֶחָד בְּלִי רֵאשִׁית / הַכֹּל מְלֹא הוֹדוֹ,</p></blockquote>
<blockquote><p>אַךְ הוּא מְרוֹמָם עַל / פִּי אִישׁ לְהַגִּידוֹ,</p></blockquote>
<blockquote><p>יֵדַע לְבָב מַשְׂכִּיל / בֹּרְאוֹ בְּמַעְבָּדוֹ,</p></blockquote>
<blockquote><p>כִּי כָל מְכַחֶשׁ בּוֹ / הוּא בֶאֱמֶת עֵדוֹ,</p></blockquote>
<blockquote><p>וּלְעָם בְּרָאָהוּ / לִשְׁמוֹ וְלִכְבוֹדוֹ,</p></blockquote>
<blockquote><p>הֶרְאָה בְהַר סִינַי / אִשּׁוֹ וְלַפִּידוֹ,</p></blockquote>
<blockquote><p>אָכֵן תְּמוּנָה לֹא / רָאוּ, וְלִפְקִידוֹ</p></blockquote>
<blockquote><p>צִיר נֶאֱמָן, נָתַן / דָּתוֹ וְתַלְמוּדוֹ;</p></blockquote>
<blockquote><p>וַאֲנִי נְכֵה רוּחַ / בַּנְתִּי בְּפִקּוּדוֹ,</p></blockquote>
<blockquote><p>וָאֶמְצָא כָתוּב / סוֹדוֹ וּמוּסָדוֹ,</p></blockquote>
<blockquote><p>בַּיִת לְתוֹרָתוֹ / אֶבְנֶה וְעַמּוּדוֹ</p></blockquote>
<blockquote><p>יִרְאַת אֱלֹהֵינוּ / שַׁתִּי לְהַעֲמִידוֹ,</p></blockquote>
<blockquote><p>אוֹדֶה בְהַשְׁלִימִי / לָאֵל וְלִידִידוֹ</p></blockquote>
<blockquote><p>יוֹסֵף בְּנוֹ יַעֲקֹב / עַל מַתְּנַת יָדוֹ.</p></blockquote>