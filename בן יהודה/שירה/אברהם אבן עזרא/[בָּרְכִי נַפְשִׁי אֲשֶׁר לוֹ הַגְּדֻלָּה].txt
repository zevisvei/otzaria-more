<h1>[בָּרְכִי נַפְשִׁי אֲשֶׁר לוֹ הַגְּדֻלָּה]</h1>
אברהם אבן עזרא
<p>רשות לברכו</p>
<br/>
<blockquote><p>בָּרְכִי נַפְשִׁי אֲשֶׁר לוֹ הַגְּדֻלָּה</p></blockquote>
<blockquote><p>וּמְרוֹמַם עַל כָּל בְּרָכָה וּתְהִלָּה.</p></blockquote>
<blockquote><p>אֲסִיר תִּקְוָה הָגְלָה / יְקַדֵּם אֵל בְּמִלָּה,</p></blockquote>
<blockquote><p>רֹאשׁ הַתְּהִלָּה / יְהוֹדֶה לַתְּפִלָּה.</p></blockquote>
<blockquote><p>בְּאֵשׁ מוּסָר הוּבָא / וְאָמַר: מֵאַהֲבָה</p></blockquote>
<blockquote><p>מְסֻתֶּרֶת טוֹבָה / תּוֹכַחַת מְגֻלָּה.</p></blockquote>
<blockquote><p>רְפָא לְבָבוֹת נֶחְלוּ / עַל שִׁבְרָם, יְיַחֲלוּ</p></blockquote>
<blockquote><p>לְקוֹל קוֹרֵא: סֹלּוּ, / סֹלּוּ הַמְסִלָּה!</p></blockquote>
<blockquote><p>הוֹחַלְתִּי לְפֵשֶׁר / דְּבַר חוֹזֵי יֹשֶׁר –</p></blockquote>
<blockquote><p>נָאַם אֵל: לְיוֹם אֲשֶׁר / אֲנִי עֹשֶׂה סְגֻלָּה.</p></blockquote>
<blockquote><p>מָרוֹם, הַט זְבוּלְךָ, / רֵד וּגְאַל חֶבְלָךְ</p></blockquote>
<blockquote><p>מֵעוֹלָם, כִּי לְךָ / מִשְׁפַּט הַגְּאֻלָּה.</p></blockquote>