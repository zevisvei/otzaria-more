<h1>[אוֹר כְּבוֹד אֶחָד]</h1>
אברהם אבן עזרא
<blockquote><p>אוֹר כְּבוֹד אֶחָד / אֵין לְגָדְלוֹ חֵקֶר</p></blockquote>
<blockquote><p>צַח, וְיוֹפִיעוּ / בוֹ גְלִילִים נוֹגְהִים. <br/><br/> בִּנְיְנֵי עוֹלָם / נִצְּבוּ בִגְלָלוֹ,</p></blockquote>
<blockquote><p>נִכְבְּדֵי חֵילָם / שָׁת בְּחֶלְדּוֹ כֻּלּוֹ,</p></blockquote>
<blockquote><p>תָּאֳרָם נֶעְלָם / מֵרְאוֹת – אָכֵן לֹא</p></blockquote>
<blockquote><p>פָּעֳלָם נִכְחָד, / יֶחֱזֵם הַמְבַקֵּר.</p></blockquote>
<blockquote><p>וְהֵם יָנִיעוּ, / בּוֹ לְבָבוֹ יָהִים. <br/><br/> רֹאשׁ גְּדֻלּוֹתָיו – / אֵין לְפָנָיו אִישׁוֹן,</p></blockquote>
<blockquote><p>זִיו תְּהִלּוֹתָיו – / כִּי בְאֵין קֵץ רִאשׁוֹן.</p></blockquote>
<blockquote><p>בּוֹ פְעֻלֹּותָיו; / אִם יְדַבֵּר לָשׁוֹן –</p></blockquote>
<blockquote><p>רַב וְהִתְאֶחָד, / זֶה וְזֶה לֹא שִׁקֵּר;</p></blockquote>
<blockquote><p>וְעַד יַגִּיעוּ, / אַחֲרָיו הֵם נִגְהִים. <br/><br/> מִדְבְּרֵי גַלְגָּל / מִסְּפֹר נִמְרָצִים,</p></blockquote>
<blockquote><p>בַּהֲדַר אֵל גָּל / כִּי יְקָרוֹ הֶעְצִים,</p></blockquote>
<blockquote><p>כָּל יְשַׁר מַעְגָּל / בַּעֲגוּלוֹ רָצִים –</p></blockquote>
<blockquote><p>כִּי בְרֹן יַחַד / כּוֹכְבֵי בֹקֶר</p></blockquote>
<blockquote><p>וַיָּרִיעוּ / כָּל בְּנֵי אֱלֹהִים. <br/></p></blockquote>