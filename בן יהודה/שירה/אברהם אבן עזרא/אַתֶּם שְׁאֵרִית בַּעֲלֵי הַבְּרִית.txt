<h1>אַתֶּם שְׁאֵרִית בַּעֲלֵי הַבְּרִית</h1>
אברהם אבן עזרא
<blockquote><br/> <p>אַתֶּם שְׁאֵרִית / בַּעֲלֵי הַבְּרִית / גּוֹרָל אֱחָד לַייָ,</p> <p>נְכוֹנִים הֱיוּ – / אוּלַי תִּחְיוּ? – / וְהָכִינוּ לְבָבְכֶם אֶל יְיָ,</p> <p>יַחַד לְרוֹמְמוֹ / וּלְהַקְדִּישׁ שְׁמוֹ / מִלְאוּ יֶדְכֶם הַיּוֹם לַייָ.</p> <p>אֵין זוּלָתוֹ / וְהַכֹּל פְּעֻלָּתוֹ / כִּי מִי בַשַּׁחַק יַעֲרֹךְ לַייָ?</p> <p>בְּשֵׁמוֹת נִקְרְאוֹ / בְנֵי אֵלִים, בָּאוּ / לְהִתְיַצֵּב עַל יְיָ,</p> <p>רָצִים אַחֲרָיו / עוֹשֵׂי דְבָרָיו / לִשְׁמֹע בְּקוֹל יְיָ.</p> <p>הֲמוֹנִים הֲמוֹנִים / לְעָבְדוֹ נְתוּנִים, / כֻּלָּם קְדשִׁים וּבְתוֹכָם יְיָ,</p> <p>מֵרֹב מוֹרָא / זֶה אֶל זֶה יִקְרָא / לִקְרֹא כֻלָּם בְּשֵׁם יְיָ,</p> <p>יָשִׁירוּ בְדַרְכֵי יְיָ / כִּי גָדוֹל כְּבוֹד יְיָ.</p> <p>ככתוב וקרא זה אל זה ואמר</p> <br/></blockquote>