<h1>[אֶפֶס אֱמֶת בִּלְתְּךָ וְהַכֹּל לְךָ]</h1>
אברהם אבן עזרא
<blockquote><p>         אֶפֶס אֱמֶת בִּלְתְּךָ וְהַכֹּל לְךָ,</p></blockquote>
<blockquote><p>         יָעִיד עֲלֵי פִלְאֲךָ וְעַל גָּדְלְךָ,</p></blockquote>
<blockquote><p>         אוֹתָךְ אֲבַקֵּשׁ וּבִי מְכוֹן כִּסְאֲךָ.</p></blockquote>
<blockquote><p>         עֵינֵי לְבָבִי פְּקַח עֲדֵי יִרְאֲךָ,</p></blockquote>
<blockquote><p>תּוֹדִיעֵנִי אֹרַח חַיִּים, / שֹׂבַע שְׂמָחוֹת אֶת פָּנֶיךָ.</p></blockquote>
<blockquote><p>         בִּזְרוֹעֲךָ תַּעֲמִיד לְכָל חַי גְּבוּל</p></blockquote>
<blockquote><p>         וַתַּחֲצֹב גֵּו לְרוּחֲךָ בֵּית זְבוּל,</p></blockquote>
<blockquote><p>         וַיֶּחֱזֶה בוֹ דְמוּת לְכָל נִפְלְאוֹת</p></blockquote>
<blockquote><p>         יָדָךְ, וְהָיָה לְךָ לְעֵד גַּם לְאוֹת –</p></blockquote>
<blockquote><p>כִּי מִמֶּנּוּ תוֹצְאוֹת חַיִּים, / כִּי שַׂמְתָּ עָלָיו עֵינֶיךָ.</p></blockquote>
<blockquote><p>         רוּחִי בְיָדָךְ – וּמַה בְּיָדִי עֲשׂוֹת?</p></blockquote>
<blockquote><p>         כָּל תַּאֲוָתִי לְבַד בְּךָ לַחֲסוֹת.</p></blockquote>
<blockquote><p>         אֵיךְ אֶאֱבַל עַל יְקָר – וּבָךְ אֶשְׂמְחָה!</p></blockquote>
<blockquote><p>         אוֹ אֶפְחֲדָה מֵאֱנוֹשׁ – וּבָךְ אֶבְטְחָה!</p></blockquote>
<blockquote><p>אֵין טוֹב לָאָדָם בַּחַיִּים / כִּי אִם זְרוֹעֲךָ וְאוֹר פָּנֶיךָ.</p></blockquote>
<blockquote><p>         מֵאִתְּךָ מַעֲנֶה לְפִי אֶשְׁאֲלָה,</p></blockquote>
<blockquote><p>         שִׁמְךָ אֲהַלֵּל בְּךָ וְאֶתְפַּלְּלָה,</p></blockquote>
<blockquote><p>         הֵא מַהֲלָלָךְ צֳרִי לְלֵב נֶהֱיֶה,</p></blockquote>
<blockquote><p>         אֵיךְ אֶגְוְעָה – כִּי בְזִכְרָךְ אֶחֱיֶה!</p></blockquote>
<blockquote><p><אֹרֶךְ יָמִים> וּשְׁנוֹת חַיִּים / נֶצַח נְעִימֹות בִּימִינֶךָ.</p></blockquote>