<h1>נז. אל אל אמת אין ערך</h1>
אברהם אבן עזרא
<p>אופן</p>
<blockquote><p>אֶל אֵל אֱמֶת אֵין עֲרֹךְ, וְרָמָה / יָדוֹ וְנוֹרְאָה.</p></blockquote>
<blockquote><p>בִּשְׁמוֹ אֲגֻדַּת זְבוּל סְמוּכָה,</p></blockquote>
<blockquote><p>עַל חֹק וּמִשְׁפַּט אֱמֶת עֲרוּכָה;</p></blockquote>
<blockquote><p>אֵין לוֹ בְתוֹכָהּ דְּמוּת – וְאֵיכָה</p></blockquote>
<blockquote><p>יָרַד עֲלֵי הַכְּרוּב, וְדָמָה / לָאֵשׁ בְּמָרְאָה?</p></blockquote>
<blockquote><p>רָצוּ הֲמֻלּוֹת עֲלֵי מְסִלּוֹת,</p></blockquote>
<blockquote><p>מֵאֵשׁ חֲצוּבוֹת, וְלוֹ תְהִלּוֹת</p></blockquote>
<blockquote><p>נוֹשְׂאִים; וְרֹאשָׁהּ לְכָל עֲגֻלּוֹת –</p></blockquote>
<blockquote><p>הִיא הָפְקְדָה עַל בְּנֵי אֲדָמָה, / בָאָה וְיָצְאָה.</p></blockquote>
<blockquote><p>מַה נָּעֲמוּ מִדְבְּרֵי נְבִיאִים,</p></blockquote>
<blockquote><p>רָאוּ בְסוֹד מַעֲלָה פְּלָאִים:</p></blockquote>
<blockquote><p>לִקְרֹא קְדֻשָּׁה בְשֵׁם קְרוּאִים,</p></blockquote>
<blockquote><p>כֻּלָּם כְּאֶחָד עוֹנִים בְּאֵימָה / אוֹמְרִים בְּיִרְאָה.</p></blockquote>