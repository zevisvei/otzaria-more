<h1>אֶשְׁפֹּךְ שִׂיחִי לִפְנֵי אֵל</h1>
אברהם אבן עזרא
<blockquote><p>אֶשְׁפֹּךְ שִׂיחִי לִפְנֵי אֵל</p> <p>בְּעָמְדִי בִקְהַל יִשְׂרָאֵל,</p> <p>וּמִשִּׁירִי לְהוֹדוֹת אוֹאֵל</p> <p>מְרוֹמַם עַל כָּל בְּרָכָה.</p> <br/> <p>בְּחִילָה לְפָנָיו אֲסַלֵּד,</p> <p>רֹאשׁ עַל כָּל יוֹשְׁבֵי חֶלֶד,</p> <p>אֶחָד – בְּלִי אָב וְאֵין יֶלֶד –</p> <p>יוֹצֵר אוֹרָה וַחֲשֵׁכָה.</p> <br/> <p>רוֹכֵב גַּלְגַּל, וְתֵבֵל</p> <p>כִּסְבֹל אֶשְׁכּוֹל הוּא סוֹבֵל,</p> <p>כָּל גְּבוּלוֹת עֲלֵי חֹק תַּגְבֵּל –</p> <p>וּמִי יַָדַע בַּמֶּה וְאֵיכָה?</p> <br/> <p>הָאֶחָד בְּכָל עִנְיָנָיו</p> <p>מִּכָּל צְדָדָיו וּפָנָיו –</p> <p>עֲבָדִים מִשְׁתַּחֲוִים לְפָנָיו,</p> <p>כִּי לוֹ יָאֲתָה הַמְּלוּכָה!</p> <br/> <p>מִי זֶה אֲשֶׁר יָעֹז חֹק –</p> <p>וְדָבָר זֶה בִּמְאֹד רָחוֹק!</p> <p>אַדִיר וְנָאוֹר לִבְלִי חֹק,</p> <p>רוּחִי לְפָנֶיךָ אֶשְׁפֹּכָה.</p> <br/> <p>יְפִי שִׂיחִי וּשְׁבָחַי</p> <p>יֶעֱרַב לָךְ כִּזְבָחָי,</p> <p>יַשֵׁר וְהָכֵן אֳרָחָי,</p> <p>יָהּ הָאֵר – נֵדָעֲךָ!</p></blockquote>