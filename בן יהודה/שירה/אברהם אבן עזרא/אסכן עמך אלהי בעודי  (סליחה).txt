<h1>אסכן עמך אלהי בעודי (סליחה)</h1>
אברהם אבן עזרא
<blockquote><p>אֶסְכֹּן עִמְּךָ אֱלֹהַי, בְּעוֹדִי – אוּלַי אֶשְׁלָם</p></blockquote>
<blockquote><p>מִצַּר אֲשֶׁר יֵרָאֶה וּמִמֵּצִיק נֶעְלָם.</p></blockquote>
<blockquote><p>יְבוֹאוּנִי רַחֲמֶיךָ וְאַל יָשֹׁב דַּךְ נִכְלָם,</p></blockquote>
<blockquote><p>בְּךָ, יְיָ, חָסִיתִי, אַל אֵבוֹשָׁה לְעוֹלָם.</p> <br/> <p>בְּשִׁמְךָ יִתְפָּאָרוּ גְבָרִים וְיִתְבּוֹנֵנוּ,</p></blockquote>
<blockquote><p>רַגְלָם עָמְדָה בְמִישׁוֹר וַאֲשׁוּרָם יְכוֹנֵנוּ,</p></blockquote>
<blockquote><p>בֵּרְרוּ הַלְּבָבוֹת וּבִלְשׁוֹנָם יְשַׁנֵּנוּ</p></blockquote>
<blockquote><p>וְיִשְׂמְחוּ כָל חוֹסֵי בָךְ, לְעוֹלָם יְרַנֵּנוּ.</p> <br/> <p>רַחֵם בְּרֹגֶז תִּזְכּוֹר לְשֵׂיוֹת הַמְּפֻזָּרוֹת;</p></blockquote>
<blockquote><p>רוֹבִים חִצִּים נְתָנוּם כְּמַטָּרוֹת,</p></blockquote>
<blockquote><p>וּכְבֵדֵיהֶן שׁוֹפְכוֹת לְפָנֶיךָ, אֵל, וְאוֹמְרוֹת:</p></blockquote>
<blockquote><p>אֱלֹהִים לָנוּ מַחֲסֶה וָעֹז, עֶזְרָה בְצָרוֹת.</p> <br/> <p>הָסִירָה עֲלוּמֵינוּ אֲשֶׁר לִמְאוֹר פָּנֶיךָ</p></blockquote>
<blockquote><p>שַׁתָּם, כִּי נוֹרָא אַתְּ – וּמִי יַעֲמֹד לְפָנֶיךָ?</p></blockquote>
<blockquote><p>וְכִדְבָרְךָ, יָדֹעַ תֵּדַע פְּנֵי צֹאנֶךָ –</p></blockquote>
<blockquote><p>מוֹשִׁיעַ חוֹסִים מִמִּתְקוֹמְמִים בִּימִינֶךָ.</p> <br/> <p>מַה תֵּלֵךְ בִּגְדוֹלוֹת, נֵצֶר קָצְרָה דַעְתּוֹ?</p></blockquote>
<blockquote><p>הַשְׁלֵךְ עַל אֵל יְהָבְךָ, כִּי הַכֹּל מֵאִתּוֹ.</p></blockquote>
<blockquote><p>חָק-דָּתוֹ נָתַן לָךְ; וְאִם תִּשְׁמֹר מִשְׁמַרְתּוֹ –</p></blockquote>
<blockquote><p>תַּחַת כְּנָפָיו תֶּחְסֶה, צִנָּה וְסֹחֵרָה אֲמִתּוֹ.</p></blockquote>