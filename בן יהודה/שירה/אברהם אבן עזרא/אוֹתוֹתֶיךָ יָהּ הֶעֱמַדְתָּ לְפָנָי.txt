<h1>אוֹתוֹתֶיךָ יָהּ הֶעֱמַדְתָּ לְפָנָי</h1>
אברהם אבן עזרא
<blockquote><p>אוֹתוֹתֶיךָ, יָהּ, הֶעֱמַדְתָּ לְפָנָי,</p> <p>וְסוֹד נִבְרָאֶיךָ נֶעְלָם מֵעֵינָי –</p> <p>מָה רַבּוּ מַעֲשֶׂיךָ, אֲדֹנָי!</p> <br/> <p>בְּסוֹד מָקוֹם נִזְכָּר כִּי צוּרָה בְמַחֲזֶה</p> <p>הַלְּבָבוֹת אֵין אִישׁ לָנֶצַח חוֹזֶה –</p> <p>מַה נּוֹרָא הַמָּקוֹם הַזֶּה!</p> <br/> <p>רֹאשׁ הַמִּנְיָן, כִּי כֹל שֶׁתִּרֶץ –</p> <p>תַּעַשׂ, וֶאֱמֶת אֵין לְפָעָלְךָ קָרֶץ;</p> <p>מָה אַדִּיר שִׁמְךָ בְּכָל הָאָרֶץ!</p> <br/> <p>הִגַּדְתָּ כְּבוּדּוֹת וְהִפְלֵאתָ נְגוֹהִים</p> <p>עוֹמְדִים עַל מִשְׁמָר, גְּבֹהִים עַל גְּבֹהִים –</p> <p>מַה יָּקָר חַסְדְּךָ, אֱלֹהִים!</p> <br/> <p>מָרוֹם, לִכְבוֹדְךָ הַכֹּל כּוֹנַנְתָּ</p> <p>וְתֵת לִירֵאֶיךָ שְׂכָרָם הֶאֱמַנְתָּ –</p> <p>מָה רַב טוּבְךָ אֲשֶׁר צָפַנְתָּ!</p></blockquote>