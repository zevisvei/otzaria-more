<h1>אשרי אדם בוטח בך (מסתג׳אב)</h1>
אברהם אבן עזרא
<blockquote><p>אַשְׁרֵי אָדָם בּוֹטֵחַ בָּךְ!</p> <br/> <p>בְּךָ אֹמֶץ מוֹשְׁלִים, / בְּךָ בִּטְחוֹן כּוֹשְׁלִים,</p></blockquote>
<blockquote><p>בְּךָ גַּאֲוַת שְׁפָלִים – / אַשְׁרֵי אָדָם עוֹז לוֹ בָךְ.</p></blockquote>
<blockquote><p>בְּךָ דָּבְקוּ חוֹשְׁקִים, / בְּךָ הוֹשַׁע צוֹעֲקִים,</p></blockquote>
<blockquote><p>בְּךָ וּבְטוּבְךָ אֲדוּקִים / פָּעַלְתָּ לַחוֹסִים בָּךְ.</p></blockquote>
<blockquote><p>בְּךָ זִמְרַת קְרָבִים, / בְּךָ חֵרוּת לְבָבִים,</p></blockquote>
<blockquote><p>בְּךָ טִיב מַחֲשָׁבִים – / נִכְבָּדוֹת מְדֻבָּר בָּךְ.</p></blockquote>
<blockquote><p>בְּךָ יִגְדְּעוּן לֵצִים, / בְּךָ כֻּלָּם מְקֻצָּצִים,</p></blockquote>
<blockquote><p>בְּךָ לוֹחֲמֶיךָ מְנֻפָּצִים – / וַאֲנִי אֶבְטַח בָּךְ.</p></blockquote>
<blockquote><p>בְּךָ, מַלְכִּי, אֶתְפָּאֵר, / בְּךָ נֵרִי יָאֵר,</p></blockquote>
<blockquote><p>בְּךָ סְתוּמִים אֲבָאֵר – / כָּל מַעְיָנַי בָּךְ.</p></blockquote>
<blockquote><p>בְּךָ עֵזֶר נִדְכָּאִים, / בְּךָ פְּאֵר צֶאֱצָאִים,</p></blockquote>
<blockquote><p>בְּךָ צֶדֶק נִבְרָאִים – / וְעַמְּךָ יִשְׂמְחוּ בָךְ.</p></blockquote>
<blockquote><p>בְּךָ קְרוֹבֶיךָ יֶחֱזָקוּ, / בְּךָ רְחוּמֶיךָ יִצְטַדָּקוּ,</p></blockquote>
<blockquote><p>בְּךָ שׁוֹחֲרֶיךָ יַחְשֹׁקוּ – / וְיִשְׂמְחוּ כָל חוֹסֵי בָךְ.</p></blockquote>
<blockquote><p>בְּךָ תּוֹחֶלֶת אֱמוּנֶיךָ, / בְּךָ בִּקְשׁוּ רְצוֹנֶךָ,</p></blockquote>
<blockquote><p>בְּךָ הָרְאוּ מַצְפּוּנֶיךָ – / נָגִילָה וְנִשְׂמְחָה בָּךְ.</p></blockquote>