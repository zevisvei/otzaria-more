<h1>זַמְּרוּ מַשְׂכִּיל</h1>
אברהם אבן עזרא
<blockquote><p>זַמְּרוּ מַשְׂכִּיל, שְׁפָלִים עִם גְּבוֹהִים,</p> <p>חֲדָשִׁים גַּם יְשָׁנִים, חֲשֵׁכִים עִם נוֹגְהִים:</p> <p>כִּי מֶלֶךְ כָּל הָאָרֶץ אֱלֹהִים!</p> <br/> <p>אוֹתוֹת אֱמוּנוֹת אֵל עַל לוּחוֹת לִבּוֹת</p> <p>חֲרוּתוֹת בְּעֵט מְזִמּוֹת יְלָדוּהוּ מְסִבּוֹת,</p> <p>כִּי בוֹרְאָם אֶחָד וְנִפְלְאוֹתָיו רַבּוֹת –</p> <p>וֶאֱמֶת אֵל וְאֵין עוֹד, זוּלָתוֹ אֵין אֱלֹהִים!</p> <br/> <p>בָּרָא לִכְבוֹדוֹ מִבְרְאֵי שְׁחָקָיו;</p> <p>רָצִים וְלֹא יִיגְעוּ, כִּי שְׁקוּלִים עֲלֵי קַו</p> <p>צֶדֶק – וְהוּא מַלְכָּם וְהוּא נְהָגָם בְּחֻקָּיו,</p> <p>וַיֹּאמְרוּ: יְיָ הוּא הָאֱלֹהִים!</p> <br/> <p>רַמְתָּ וְנִשְׂגַּבְתָּ מִדַּעַת אָדָם,</p> <p>וְיוֹדוּךָ הַכֹּל כִּי תִקְצַר יָדָם.</p> <p>אָכֵן כְּפִי כֹּחָם יְהַלֲלוּךָ בְעוֹדָם:</p> <p>כִּי אֵל גָּדוֹל יְיָ אֱלֹהִים!</p></blockquote>