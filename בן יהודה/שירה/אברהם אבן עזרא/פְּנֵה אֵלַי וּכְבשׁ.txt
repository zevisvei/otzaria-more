<h1>פְּנֵה אֵלַי וּכְבשׁ</h1>
אברהם אבן עזרא
<blockquote><p>פְּנֵה אֵלַי וּכְבשׁ אֶת כּוֹבְשִׁי, יְיָ!</p> <p>עוּרָה, לָמָּה תִישַׁן יְיָ?</p> <br/> <p>אוֹדֶה בָעַמִּים עֻזֶּךָ,</p> <p>כִּי אֵין לָנוּ צוּר בִּלְתֶּךָ</p> <p>וְלָכֵן לִישׁוּעָתֶךָ</p> <p>קִוִּינוּ יְיָ.</p> <br/> <p>בִּיוֵן מְצוּלָה טָבָעְנוּ</p> <p>וְעַד הֵנָּה לֹא נוֹשָׁעְנוּ;</p> <p>וּבְכָל זֹאת לֹא נוֹאָשְׁנוּ</p> <p>מֵרַחֲמֶיךָ, יְיָ.</p> <br/> <p>רְפָאֵנוּ מִשִּׁבְרֵנוּ,</p> <p>יָהּ, יוֹדֵעַ מַכְאוֹבֵינוּ,</p> <p>וֶאֱמֹר דַּי לְצָרוֹתֵינוּ,</p> <p>לְמַעַן שִׁמְךָ, יְיָ.</p> <br/> <p>הַעֲלֵנוּ בִמְהֵרָה,</p> <p>יָהּ, לָאָרֶץ הַטְּהוֹרָה –</p> <p>כִּי מִצִּיּוֹן תֵּצֵא תוֹרָה</p> <p>וּדְבַר יְיָ.</p> <br/> <p>מִקְדַּשׁ צִיּוֹן לָנוּ תִבְנֶה</p> <p>וּבְרַחֲמִים לָנוּ תִּפְנֶה</p> <p>וּשְׁלַח לָנוּ אֶת אֵלִיָּה, לִפְנֵי</p> <p>בּוֹא יוֹם יְיָ.</p></blockquote>