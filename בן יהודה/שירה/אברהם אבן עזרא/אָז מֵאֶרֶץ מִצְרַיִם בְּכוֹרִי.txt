<h1>אָז מֵאֶרֶץ מִצְרַיִם בְּכוֹרִי</h1>
אברהם אבן עזרא
<p>זולת</p>
<blockquote><br/> <p>אָז מֵאֶרֶץ מִצְרַיִם בְּכוֹרִי כִּנִּיתִיךָ,</p></blockquote>
<blockquote><p>עֲלֵי נֶשֶׁר נְשָׂאתִיךָ וּבַמִּדְבָּר מְצָאתִיךָ –</p></blockquote>
<blockquote><p>אָנֹכִי יְיָ אֱלֹהֶיךָ אֲשֶׁר הוֹצֵאתִיךָ.</p> <br/> <p>בִּינוּ, בֹּעֲרִים בָּעָם, רוֹדְפִים אַחֲרֵי תֹּהוּ:</p></blockquote>
<blockquote><p>אֶל מִי תְּדַמְיוּן עֶלְיוֹן? עֶלְיוֹן – אֵין כָּמוֹהוּ!</p></blockquote>
<blockquote><p>אֲנִי יְיָ רִאשׁוֹן וְאֶת אַחְרֹנִים אֲנִי הוּא.</p> <br/> <p>רְאוּ עַתָּה כִּי אֲנִי הוּא, אֶעֱשֶׂה כֹּל אִוִּיתִי,</p></blockquote>
<blockquote><p>וּמִפְעֲלוֹתַי לְאוֹתוֹת עַל מִפְעֲלוֹתַי שִׁוִּיתִי –</p></blockquote>
<blockquote><p>אֲנִי יָדַי נָטוּ שָׁמַיִם וְכָל צְבָאָם צִוֵּיתִי.</p> <br/> <p>מָלֵא כְבוֹדִי הַכֹּל, בְּאוֹרִי אוֹרִים נְגוֹהִים,</p></blockquote>
<blockquote><p>אַךְ מַחְשְׁבוֹתַי עָמְקוּ וְגָבְהוּ עַל כָּל גְּבוֹהִים –</p></blockquote>
<blockquote><p>אֲנִי יְיָ וְאֵין עוֹד, זוּלָתִי אֵין אֱלֹהִים.</p></blockquote>