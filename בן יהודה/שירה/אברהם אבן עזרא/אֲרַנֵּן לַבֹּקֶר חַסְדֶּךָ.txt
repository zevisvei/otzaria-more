<h1>אֲרַנֵּן לַבֹּקֶר חַסְדֶּךָ</h1>
אברהם אבן עזרא
<p>(זמר לשבת)</p>
<blockquote><p>אֲרַנֵּן לַבֹּקֶר חַסְדֶּךָ,</p></blockquote>
<blockquote><p>וְאַזְכִּיר שִׁמְךָ לְבַדֶּךָ,</p></blockquote>
<blockquote><p>וְאָשִׁיר שִׁיר נֶגְדֶּךָ:</p></blockquote>
<blockquote><p>׳מִזְמוֹר שִׁיר לְיוֹם הַשַּׁבָּת׳.</p> <br/> <p>בְּךָ, מָרוֹם, נִתְכְּנוּ עֲלִילוֹת;</p></blockquote>
<blockquote><p>הַמַּנְחִיל מְנוּחָה לְעַמּוֹ בְּמַקְהֵלוֹת</p></blockquote>
<blockquote><p>נָתַן קוֹלוֹ בַּהֲמֻלּוֹת:</p></blockquote>
<blockquote><p>׳רְאוּ כִּי יְיָ נָתַן לָכֶם הַשַּׁבָּת!׳</p> <br/></blockquote>
<blockquote><p>רוּצוּ לְעָבְדוֹ וּלְדָבְקָה בוֹ,</p></blockquote>
<blockquote><p>הָדָר הוּא לְעַם קְרוֹבוֹ,</p></blockquote>
<blockquote><p>זִכְרוּ שַׁבְּתוֹתָיו כְּמִצְוַת אוֹהֲבוֹ:</p></blockquote>
<blockquote><p>׳זָכוֹר אֶת יוֹם הַשַּׁבָּת!׳</p> <br/></blockquote>
<blockquote><p>הַעֲלוּ קְדֻשּׁוֹת לְאֵל רָם וְנִשָּׂא,</p></blockquote>
<blockquote><p>בַּיּוֹם אֲשֶׁר שָׁבַת מִכָּל אֲשֶׁר עָשָׂה,</p></blockquote>
<blockquote><p>וְלֹא תּוֹצִיאוּ מַשָּׂא</p></blockquote>
<blockquote><p>מִבָּתֵיכֶם בְּיוֹם הַשַּׁבָּת.</p> <br/></blockquote>
<blockquote><p>מִצְאוּ מַרְגּוֹעַ לְנַפְשְׁכֶם,</p></blockquote>
<blockquote><p>וְהָיְתָה כָבוֹד מְנוּחַתְכֶם,</p></blockquote>
<blockquote><p>וְהָיָה הַיּוֹם הַזֶּה לָכֶם</p></blockquote>
<blockquote><p>קֹדֶשׁ שַׁבָּת.</p> <br/></blockquote>
<blockquote><p>בְּנֵבֶל עָשׂוֹר זַמְּרוּ לוֹ,</p></blockquote>
<blockquote><p>מֶלֶךְ יִשְׂרָאֵל וְגֹאֲלוֹ,</p></blockquote>
<blockquote><p>הַלְלוּהוּ כְּרֹב גֻּדְלוֹ</p></blockquote>
<blockquote><p>בְּיוֹם הַשַּׁבָּת, בְּיוֹם הַשַּׁבָּת.</p> <br/></blockquote>
<blockquote><p>נְעִימוֹת לִשְׁמוֹ תִּתְּנוּ, הֲמוֹנָי,</p></blockquote>
<blockquote><p>בְּלֵיל שַׁבָּת חֶזְיוֹנָי,</p></blockquote>
<blockquote><p>וְהַשְׁכִּימוּ לְחַלּוֹת פְּנֵי יְיָ</p></blockquote>
<blockquote><p>וְקִדַּשְׁתֶּם אֶת יוֹם הַשַּׁבָּת.</p> <br/></blockquote>
<blockquote><p>זַמְּרוּ לְמֶלֶךְ יִשְׂרָאֵל וּקְדוֹשׁוֹ,</p></blockquote>
<blockquote><p>בְּנֵי אֵיתָנִים עַם קְדוֹשׁוֹ,</p></blockquote>
<blockquote><p>מִדֵּי חֹדֶשׁ בְּחָדְשׁוֹ</p></blockquote>
<blockquote><p>וּמִדֵּי שַׁבָּת.</p> <br/></blockquote>
<blockquote><p>אוֹדְךָ, יְיָ, כִּי עֲנִיתָנִי,</p></blockquote>
<blockquote><p>אֲרוֹמִמְךָ, צוּר, כִּי דִּלִּיתָנִי,</p></blockquote>
<blockquote><p>וַאֲגַדֵּל שִׁמְךָ, כִּי הִנְחַלְתַּנִי</p></blockquote>
<blockquote><p>אֶת יוֹם הַשַּׁבָּת.</p></blockquote>