<h1>נָאוֹר מְקוֹר חַיִּים</h1>
אברהם אבן עזרא
<p>פזמון (ליום הכיפורים)</p>
<blockquote><br/> <p>נָאוֹר, מְקוֹר חַיִּים, בְּךָ נַפְשִׁי בְטוּחָה,</p></blockquote>
<blockquote><p>כִּי יָדְךָ לְקָרֵב רְחֵקֶיךָ פְּתוּחָה –</p></blockquote>
<blockquote><p>וְיָסְפוּ עֲנָוִים בַּייָ שִׂמְחָה.</p> <br/> <p>אֵין מֵטִיב לְבַדְּךָ; וְנַחְנוּ יָדַעְנוּ</p></blockquote>
<blockquote><p>כִּי לְנַפְשׁוֹתֵינוּ, וְלֹא לְךָ, הֵרָעְנוּ –</p></blockquote>
<blockquote><p>עִמָּנוּ אֲשָׁמִים וְעִמְּךָ הַסְּלִיחָה.</p> <br/> <p>בְּטֶרֶם הֱיוֹת נוֹצָר יָדַעְתָּ פְעָלָיו,</p></blockquote>
<blockquote><p>לְאַיִן יְהִי אִם סָר צִלְּךָ מֵעָלָיו –</p></blockquote>
<blockquote><p>הֲבִינֵהוּ וְיִלְמַד עֲשׂוֹת דֶּרֶךְ נְכוֹחָה.</p> <br/> <p>רֵאשִׁית כֹּל חֶסֶד וְאַחֲרִיתוֹ יֹשֶׁר,</p></blockquote>
<blockquote><p>בְּעֶזְרָתְךָ יְשׁוּבוּן מְפֹרָדִים כַּאֲשֶׁר</p></blockquote>
<blockquote><p>הָיוּ בְּהִוָּלְדָם, שָׁם בְּעוֹלַם מְנוּחָה.</p> <br/> <p>הִסְכַּלְתִּי עֲשֹׂה, כִּי שְׁאוֹל לִי אָהָבְתִּי;</p></blockquote>
<blockquote><p>עַד לֹא אֶסָּפֶה, הֲשִׁיבֵנִי – וְשָׁבְתִּי,</p></blockquote>
<blockquote><p>וְעַל עֵין עִוֵּר תֶּהִי עֵינְךָ פְקוּחָה.</p> <br/> <p>מְלֹא הַכֹּל כְּבוֹדְךָ – וְאֵיךְ תִּפְקֹד עֲלוּמֵי</p></blockquote>
<blockquote><p>קְצַר יָמִים, שְׂבַע רָע, לְתוֹלַעַת יְדֻמֶּה?</p></blockquote>
<blockquote><p>בְּנַפְשׁוֹ לֹא יוֹעִיל, אַךְ לִשְׁפֹּךְ שִׂיחָה.</p></blockquote>