<h1>[הַנְּפָשִׁים – אֶל יְסוֹדָם]</h1>
אברהם אבן עזרא
<blockquote><p>הַנְּפָשִׁים – אֶל יְסוֹדָם / לַעֲלוֹת יָהִים כְּבוֹדָם. <br/><br/> אַחֲלֵי אַנְשֵׁי אֱמוּנוֹת</p> <p>לֶאֱחֹז דַּרְכֵי תְבוּנוֹת,</p> <p>כִּי לְכָל נִמְצָא תְּכוּנוֹת</p> <p>רַק סְעִיפֵיהֶם, וְיָדָם / קָצְרָה מִבֹּא בְסוֹדָם. <br/><br/> בַּעֲלֵי תוּשִׁיָּה אָמְרוּ:</p> <p>הַבְּרִיאוֹת כֻּלָּם נוֹצְרוּ</p> <p>מִשְׁנַיִם, כִּי עֵת חָבְרוּ</p> <p>בַּגְּוִיּוֹת – הֶעֱמִידָם / אֵל לְחַיּוֹתָם וּלְיַלְּדָם. <br/><br/> רַק יְקַר הַלֵּב יָקָרוּ</p> <p>כָּל מְתִים, מֵאוֹרֹו אוֹרוֹ</p> <p>הַנְּשָׁמוֹת מֵהֶם נוֹצְרוּ –</p> <p>הֵם גְּלִיל שֵׂכֶל בְּסוֹדָם, / רֹאשׁ תְּבוּנוֹת הוּא וְעֵדָם. <br/><br/> מִבְּהֵמוֹת יָצְאוּ צוֹמְחוֹת,</p> <p>אַךְ שְׁתֵּיהֶן כַּשְּׁפָחוֹת</p> <p>לַגְּבִירוֹת, הֵן הָרוּחוֹת.</p> <p>מַאֲמָר נָבִיא יְעִידָם: / נֵר אֱלֹהִים נִשְׁמַת אָדָם. <br/></p></blockquote>