<h1>אֲנִי שַׁבָּת עֲטֶרֶת דַּת יְקָרִים</h1>
אברהם אבן עזרא
<blockquote><p>אֲנִי שַׁבָּת עֲטֶרֶת דַּת יְקָרִים</p> <p>רְבִיעִית בַּעֲשֶׂרֶת הַדְּבָרִים.</p> <p>וּבֵין הַשֵּׁם וּבֵין בָּנָיו אֲנִי אוֹת</p> <p>בְּרִית עוֹלָם, לְכָל דּוֹרוֹת וְדוֹרִים.</p> <p>וּבִי כָּל מַעֲשָׂיו כִּלָּה אֱלֹהִים</p> <p>וְכֵן כָּתוּב בְּרֵאשִׁית הַסְּפָרִים.</p> <p>וְלֹא יָרַד בְּיוֹם שַׁבָּת אֲזַי מָן</p> <p>לְמַעַן אֶהְיֶה מוֹפֵת לְהוֹרִים.</p> <p>אֲנִי עֹנֶג לְחַיִּים עַל אֲדָמָה</p> <p>וּמַרְגּוֹעַ לְעַם שֹׁכְנֵי קְבָרִים.</p> <p>אֲנִי חֶדְוַת זְכָרִים גַּם נְקֵבוֹת</p> <p>וְשָׂשִׂים בִּי זְקֵנִים וּנְעָרִים.</p> <p>וְלֹא יִתְאַבְּלוּ בִי הָאֲבֵלִים</p> <p>וּבִי לֹא יִסְפְּדוּ עַל מוֹת יְשָׁרִים.</p> <p>וְהַשְׁקֵט יִמְצְאוּ עֶבֶד וְאָמָה</p> <p>וְהַגֵּרִים אֲשֶׁר הֵם בַּשְׁעָרִים.</p> <p>יְנוּחוּן כָּל בְּהֵמוֹת, הֵם בְּיַד אִישׁ</p> <p>כְּסוּסִים כַּחֲמוֹרִים כַּשְּׁוָרִים.</p> <p>וְכָל מַשְׂכִּיל בְּיֵינוֹ הוּא מְקַדֵּשׁ</p> <p>וְגַם מַבְדִּיל חֲשֻׁכִּים כַּנְּזִירִים.</p> <p>בְּכָל יוֹם יִמְצְאוּ שַׁעֲרֵי תְבוּנָה</p> <p>בְּיוֹמִי נִפְתְּחוּ מֵאָה שְׁעָרִים.</p> <p>מְכֻבָּד מֵעֲשׂוֹת דֶּרֶךְ, וְכֵן מִן</p> <p>מְצֹא חֵפֶץ, וְדַבֵּר כָּל דְּבָרִים.</p> <p>שְׁמַרְתִּיךָ בְּכָל יָמִים, לְמַעַן</p> <p>שְׁמַרְתַּנִי מְאֹד מִימֵי נְעֻרִים.</p> <p>בְּזִקְנָתְךָ שְׁגָגָה נִמְצְאָה בָךְ</p> <p>אֲשֶׁר הוּבְאוּ אֱלֵי בֵיתְךָ סְפָרִים.</p> <p>וְשָׁם כָּתוּב לְחַלֵּל לֵיל שְׁבִיעִי</p> <p>וְאֵיךְ תֶּחֱשֶׁה, וְלֹא תִדּוֹר נְדָרִים.</p> <p>לְחַבֵּר אִגְּרוֹת דֶּרֶךְ אֱמוּנָה</p> <p>וְתִשְׁלָחֵם אֱלֵי כָל הָעֲבָרִים.</p></blockquote>