<h1>קדושה</h1>
אברהם אבן עזרא
<blockquote><p>אַתֶּם שְׁאֵרִית / בַּעֲלֵי הַבְּרִית / גּוֹרָל אֶחָד לַייָ,</p></blockquote>
<blockquote><p>נְכוֹנִים הֱיוּ – / אוּלַי תִּחְיוּ? – / וְהָכִינוּ לְבַבְכֶם אֶל יְיָ,</p></blockquote>
<blockquote><p>יַחַד לְרוֹמְמוֹ / וּלְהַקְדִּישׁ שְׁמוֹ / מִלְאוּ יֶדְכֶם הַיּוֹם לַייָ.</p></blockquote>
<blockquote><p>אֵין זוּלָתוֹ / וְהַכֹּל פְּעֻלָּתוֹ, / כִּי מִי בַשַּׁחַק יַעֲרֹךְ לַייָ?</p></blockquote>
<blockquote><p>בְּשֵׁמוֹת נִקְרְאוּ / בְנֵי אֵלִים, בָּאוּ / לְהִתְיַצֵּב עֵל יְיָ,</p></blockquote>
<blockquote><p>רָצִים אַחֲרָיו / עוֹשֵׂי דְבָרָיו / לִשְׁמֹעַ בְּקוֹל יְיָ.</p></blockquote>
<blockquote><p>הֲמוֹנִים הֲמוֹנִים / לְעָבְדוֹ נְתוּנִים, / כֻּלָּם קְדוֹשִׁים וּבְתוֹכָם יְיָ,</p></blockquote>
<blockquote><p>מֵרֹב מוֹרָא / זֶה אֶל זֶה יִקְרָא / לִקְרֹא כֻלָּם בְּשֵׁם יְיָ,</p></blockquote>
<blockquote><p>יָשִׁירוּ בְדַרְכֵי יְיָ / כִּי גָדוֹל כְּבוֹד יְיָ.</p></blockquote>
<blockquote><p>ככתוב וקרא זה אל זה ואמר</p></blockquote>