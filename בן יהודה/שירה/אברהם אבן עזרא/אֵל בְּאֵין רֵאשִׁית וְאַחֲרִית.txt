<h1>אֵל בְּאֵין רֵאשִׁית וְאַחֲרִית</h1>
אברהם אבן עזרא
<blockquote><p>סילוק</p> <br/> <p>אֵל בְּאֵין רֵאשִׁית וְאַחֲרִית – אַאֲמִירֵהוּ,</p></blockquote>
<blockquote><p>בִּשְׁמוֹ אֲבָרֵךְ שְׁמוֹ וּבִשְׁמוֹ אַזְכִּירֵהוּ,</p></blockquote>
<blockquote><p>רַבּוּ מַעֲשָׂיו – וּבְתוֹכָם אֶחָד אֲשׁוּרֵהוּ.</p></blockquote>
<blockquote><p>הוּא יְלַמֵּד דַּעַת – וּמִי יוֹרֵהוּ?</p></blockquote>
<blockquote><p>מֵטִיב לַכֹּל וְרַע לֹא יְגוּרֵהוּ?</p></blockquote>
<blockquote><p>מֵעַל לְשָׁמָיו וְתַחַת שָׁמַיִם יִשְׁרֵהוּ –</p></blockquote>
<blockquote><p>וְעַל מִי לֹא יָקוּם אוֹרֵהוּ?</p> <br/> <p>אוֹרֵהוּ עֶלְיוֹן, סְבִיבָיו מֵאֹפֶל,</p></blockquote>
<blockquote><p>בְּכָל רֶגַע יְחַדֵּשׁ כֶּפֶל.</p></blockquote>
<blockquote><p>רָם זִכְרוֹ מֵהַשִּׂיג שָׁפֵל</p></blockquote>
<blockquote><p>הַצּוּר, וּדְבֵקוֹ לֹא נוֹפֵל.</p></blockquote>
<blockquote><p>מַחֲזִיק בְּבִלְתִּי טָח תָּפֵל,</p></blockquote>
<blockquote><p>חֹשֶׁךְ סִתְרוֹ לְבַחַן וְעֹפֶל –</p></blockquote>
<blockquote><p>אָמַר לִשְׁכֹּן בַּעֲרָפֶל.</p> <br/> <p>בַּעֲרָפֶל הִשְׁכִּין כְּרוּבוֹ;</p></blockquote>
<blockquote><p>בְּבֵית זֵכֶר הִצִּיבוֹ –</p></blockquote>
<blockquote><p>בַּעֲבוּר עַם קְרוֹבוֹ</p></blockquote>
<blockquote><p>אֲשֶׁר מִנֹּעַר אֲהֵבוֹ,</p></blockquote>
<blockquote><p>וְהוֹשִׁיב כִּכְרוּבוֹ,</p></blockquote>
<blockquote><p>וְסוּרָה שָׁבָה סְבִיבוֹ –</p></blockquote>
<blockquote><p>הַשָּׂם עָבִים רְכוּבוֹ.</p> <br/> <p>רְכוּבוֹ עֲנָנִים / וּמַעֲשָׂיו נְכוֹנִים,</p></blockquote>
<blockquote><p>חֲדָשִׁים גַּם יְשָׁנִים,</p></blockquote>
<blockquote><p>מְלֵאִים נְבוֹנִים; / וְצִבְאוֹת מְעוֹנִים</p></blockquote>
<blockquote><p>הֲמוֹנִים הֲמוֹנִים;</p></blockquote>
<blockquote><p>שׁוֹמְרֵי אֱמוּנִים / נוֹסְעִים וְחוֹנִים,</p></blockquote>
<blockquote><p>קוֹרְאִים וְעוֹנִים,</p></blockquote>
<blockquote><p>כַּכָּתוּב: וְקָרָא זֶה אֶל זֶה.</p></blockquote>