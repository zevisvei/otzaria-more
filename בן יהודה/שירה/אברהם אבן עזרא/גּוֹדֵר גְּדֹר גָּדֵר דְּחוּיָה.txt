<h1>גּוֹדֵר גְּדֹר גָּדֵר דְּחוּיָה</h1>
אברהם אבן עזרא
<blockquote><p>גּוֹדֵר, גְּדֹר גָּדֵר דְּחוּיָה / גָּדֵר לְבַל יִפֹּל צְרוֹר!</p> <p>הַמְצֵא פְדוּת רַעְיָה שְׁבוּיָה / הַיּוֹם וְלִשְׁבוּיִים דְּרוֹר!</p> <br/> <p>אֶתְאַפְּקָה אַחְרִישׁ בְּשִׁבְיִי / עַל חַסְדְּךָ, אָב רַחֲמָן.</p> <p>אָנָּא, סְלַח פִּשְׁעִי וּמִרְיִי / וִימֵי פְדוּתִי חִישׁ תְּמָן.</p> <p>אָז אֶשְׁכְּחָה רִשְׁיִי וּמִרְיִי, / אֶשְׂמַח בְּבֹא קֵץ הַזְּמָן.</p> <p>דַּל מִשְּׁכֹן עִמְקֵי נְשִׁיָּה / רַחֵם, וְרֹב עָנְיוֹ זְכוֹר,</p> <p>הַכֵּה בְּאַף מַכָּה טְרִיָּה / צָרָיו, וְרֹאשׁ שֵׂעִיר עֲכֹר!</p> <br/> <p>'בַּת סֹעֲרָה מִיּוֹם גְּלוֹתֵךְ, / רֹנִּי וְשִׂמְחִי, הִנְנִי</p> <p>מַלְכֵּךְ! לְשׁוֹבֵב אֶת שְׁבוּתֵךְ / עַתָּה – רְאִי נָא כִּי אֲנִי</p> <p>קָרוֹב לְהָחִישׁ יוֹם פְּדוּתֵךְ, / לָצֵאת בְּהוֹד מִכּוּר עֳנִי.</p> <p>אָשִׁיב יְקַר חַדְרֵי שְׂכִיָּה, / שָׁם שִׁיר יְחַדֵּשׁ בֵּן בְּכוֹר:</p> <p>בָּרוּךְ כְּבוֹד נוֹטֶה עֲלִיָּה / נוֹתֵן בְּעֹז שֶׁמֶשׁ לְאוֹר!'</p></blockquote>