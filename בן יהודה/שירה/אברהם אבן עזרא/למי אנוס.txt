<h1>למי אנוס</h1>
אברהם אבן עזרא
<blockquote><p>לְמִי אָנוּס לְעֶזְרָה מֵחֲמָסִי?</p></blockquote>
<blockquote><p>אֲשַׁוַּע מִפְּנֵי שֹׁד הַזְּבוּבִים</p></blockquote>
<blockquote><p>אֲשֶׁר לֹא יִתְּנוּ הָשֵׁב לְרוּחִי</p></blockquote>
<blockquote><p>בְּכָל כֹּחָם יְעִיקוּנִי כְאוֹיְבִים</p></blockquote>
<blockquote><p>וְעַל עֵינַי וְעַפְעַפַּי יְרוּצוּן</p></blockquote>
<blockquote><p>בְּאָזְנַי יֹאמְרוּ שִׁירֵי עֲגָבִים</p></blockquote>
<blockquote><p>אֲדַמֶּה לֶאֱכֹל פִּתִּי לְבַדִּי</p></blockquote>
<blockquote><p>וְהֵם בּוֹ יֹאכְלוּ כִּדְמוּת זְאֵבִים</p></blockquote>
<blockquote><p>וְעוֹד יִשְׁתּוּ בְכוֹס יֵינִי, כְּאִילּוּ</p></blockquote>
<blockquote><p>קְרָאתִים כַּאֲהוּבִים אוֹ קְרוֹבִים</p></blockquote>
<blockquote><p>וְלֹא יִרְצוּ לְבַד חֶלְקָם, פְּקַדְתִּים</p></blockquote>
<blockquote><p>בְּיֵין עַתִּיק וּמִשְׁמַן שֵׂה כְשָׂבִים</p></blockquote>
<blockquote><p>וְיִמְעַט רַק אֲכֹל מֵאְשֶׁר לְפָנַי</p></blockquote>
<blockquote><p>לְיֵין מִשְׁתִּי וּפַת אָכְלִי תְּאֵבִים</p></blockquote>
<blockquote><p>וְכִי אֶקְרָא מְיֻדָּעַי לְאָכְלָה</p></blockquote>
<blockquote><p>וְהִנָּם יוֹשְׁבִים רֹאשׁ הַמְסֻבִּים</p></blockquote>
<blockquote><p>יְקַו לִבִּי סְתָו, כִּי הוּא יְכַלֵּם</p></blockquote>
<blockquote><p>בְּקֹר רוּחַ שְׁלָגִים אוֹ רְבִיבִים</p></blockquote>
<blockquote><p>וְלוּלֵי זֹאת אֲנִי קָץ מִפְּנֵיהֶם</p></blockquote>
<blockquote><p>בְּכֵן אוֹדֶה לְיוֹשֵׁב הַכְּרוּבִים! <br/></p></blockquote>