<h1>אֶחָד בְּפִי גְדוּדוֹ</h1>
אברהם אבן עזרא
<p>[אופן]</p>
<blockquote><p>אֶחָד בְּפִי גְדוּדוֹ / נִקְרָא בְהֵיכָלוֹ,</p></blockquote>
<blockquote><p>אֵין אָב וְאֵם בְּסוֹדוֹ, / גַּם בֵּן וְאָח אֵין לוֹ! <br/><br/> בָּרָא בְנִיב לְשׁוֹנוֹ / וּדְבַר שְׂפָתַיִם,</p></blockquote>
<blockquote><p>בָּרָא כְפִי רְצוֹנוֹ / אֶרֶץ וְשָׁמַיִם,</p></blockquote>
<blockquote><p>וַיְכַל בְּיַד גְּאוֹנוֹ – כִּי לֹא בְיָדַיִם;</p></blockquote>
<blockquote><p>וַיְצַו זְבוּל פְּקִידוֹ – / לָרוּץ בְּמַעְגָּלוֹ,</p></blockquote>
<blockquote><p>יָרוּץ – וְרָץ לְעָבְדוֹ / שֶׁמֶשׁ בְּגַלְגַּלּוֹ. <br/><br/> רָם הֶעֱמִיד לְפָנִים / חַיּוֹת, וּבִיסוֹדָם</p></blockquote>
<blockquote><p>רֶגֶל וְשׁוֹר וּפָנִים, / נֶשֶׁר עִם פְּנֵי אָדָם.</p></blockquote>
<blockquote><p>נִפְלָא בְּלֵב מְבִינִים / סוֹדָם, וְסוֹד יָדָם –</p></blockquote>
<blockquote><p>סוֹד נֶעֱלַם יְסוֹדוֹ, / כִּי סוֹד אֱלוֹהַּ לֹא</p></blockquote>
<blockquote><p>יַשִּׂיג אֱנוֹשׁ בְּעוֹדוֹ, / תַּעְמֹד בְּפַח רַגְלוֹ. <br/><br/> הוּכַן לְךָ בְמִשְׂרָה / כִּסֵּא, אֱנוֹשׁ רִמָּה.</p></blockquote>
<blockquote><p>אִם נַפְשְׁךָ לְתוֹרָה / תִּיגַע וְלִמְזִמָּה –</p></blockquote>
<blockquote><p>לֹא בֶהֱיוֹת גְּבִירָה / אָמָה אֱלֵי אָמָה –</p></blockquote>
<blockquote><p>אָז יַעֲמֹד בְּעָמְדוֹ / הַלֵּב וְרָם דִּגְלוֹ,</p></blockquote>
<blockquote><p>עִם כָּל יְקָר בְּיָדוֹ / צָפוּן לְתַגְמוּלוֹ. <br/></p></blockquote>