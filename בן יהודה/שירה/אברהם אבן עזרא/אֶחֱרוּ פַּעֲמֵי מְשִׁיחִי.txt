<h1>אֶחֱרוּ פַּעֲמֵי מְשִׁיחִי</h1>
אברהם אבן עזרא
<blockquote><p>אֶחֱרוּ פַּעֲמֵי מְשִׁיחִי, אַךְ / מוֹקְשַׁי קִדְּמוּ,</p> <p>מַלְאֲכֵי גוֹי וְגוֹי עֲדֵי מַלְאַךְ / הַבְּרִית נִלְחֲמוּ</p> <p>בִי כְצָרָי: לְזֹאת בְּכַפִּי אָךְ, / כִּי מְתַי שָׁמְמוּ.</p> <p>נַעֲלָה הַכְּרוּב בְּרֹב מַעְלִי / מֵעֲלֵי אָהֳלִי,</p> <p>סָר מְגוֹרָהּ – וּמַמְלְכוּת אוֹיְבָה / רָחֲבָה נָסְבָה.</p> <br/> <p>בָּא בְמַיִם וְאֵשׁ – הֲיִמָּצֵא / תָם? בְּיַד צוֹרֲרוֹ</p> <p>סָר כְּבוֹדוֹ, וְאֵין אֱנוֹשׁ רוֹצֶה / לַחֲזוֹת תָּאֳרוֹ,</p> <p>רַק יְקַוֶּה לְאֵל: וְאִם קֵצֶה / אֵין – לְקֵץ דַּבְּרוֹ</p> <p>שֶׁאֱלָתִי, וּמָעֲדָה רַגְלִי / עַד לְשַׁחַת בְּלִי,</p> <p>טוֹב לְנַפְשִׁי אֲשֵֶׁר בְּבוֹר יָשְבָה / עַד כְּמֵת נֶחְשְׁבָה.</p> <br/> <p>רָקְדוּ לוֹחֲמִים אֲשֶׁר פַּחִים / יִטְמְנוּ, יִלְכְּדוּ.</p> <p>יוֹם רְאוֹת מַחֲנַי מְנֻצָּחִים / כֹּה וְכֹה – יִרְקְדוּ,</p> <p>יִמְחֲאוּ כַף לְכָף – וְהַקָּרְחִים / יִקְרְחוּ, יִסְפְּדוּ.</p> <p>בַּהֲפֹךְ אֶל נְהִי מְחוֹל מַחְלִי – / רַב מְאֹד מַחֲלִי,</p> <p>נָדְדָה בַת יְקָר וְלֹא שָׁבָה / עוֹד – וְשָׁבָהּ שְׁבָא.</p> <br/> <p>מָה אֲדַבֵּר לְלוֹעֲגִי – בִּלְתִּי / מֵעֲנוֹת אֶחְשְׂכָה</p> <p>פִי? וְאִם רָם עֲדֶן וְנָפָלְתִּי – / לֵב לְצוּר אֶשְׁפְּכָה.</p> <p>יַעֲבֹר דּוֹר וְדוֹר – וְתוֹחַלְתִּי / עַד הֲלֹם נִמְשְׁכָה,</p> <p>גּוֹאֲלִי חַי וְנִפְלְאַתָה לִי / אַהֲבַת גּוֹאֲלִי,</p> <p>אַהֲבָה מִדְּבַשׁ לְפִי עָרְבָה, / נִפְלְאָה אַהֲבָה.</p></blockquote>