<h1>לקדיש</h1>
אברהם אבן עזרא
<blockquote><p>אֶחָד גְּדָל כֹּחַ, כְּפִי נָאֳמוֹ / יִתְגַּדָּל,</p> <p>שׁוֹכֵן לְבַדּוֹ עַד וְקָדוֹשׁ שְׁמוֹ / יִתְקַדָּשׁ. <br/><br/> בָּרָא בְּרִיאוֹתָיו לְמַעַן כְּבוֹד</p> <p>זִכְרוֹ, וְעוֹד צִוָּם בְּטֶרֶם אֲבוֹד</p> <p>נַפְשָׁם לְהִתְקַדֵּשׁ, שְׁמוֹ לַעֲבוֹד.</p> <p>יִדַּל כְּבוֹד הַכֹּל וְהוֹד נָעֳמוֹ / לֹא יִדָּל,</p> <p>עָלָיו אֲחַדֵּשׁ שִׁיר, בְּכָל עֵת כְּמוֹ / יִתְחַדָּשׁ. <br/><br/> רָמָה יְמִינוֹ יוֹם פְּדוּת נַחֲלָה</p> <p>וַיַּעֲשֶׂה לָהּ כָּל אֲשֶׁר שָׁאֲלָה</p> <p>עינה, ובתהל כרוב הללה –</p> <p>כָּבוֹד בְּאֶרֶץ הַצְּבִי רוֹמְמוֹ / כַמִגְדָּל,</p> <p>וּדְמוּת יְקָר כִּסֵּא זְבוּל קִיְּמוֹ / בַמִּקְדָּשׁ. <br/><br/> מַה תִּדְאֲגוּ, בָּנִים אֲשֶׁר נוֹחֲלוּ?</p> <p>הִנֵּה תְקוּמוּן עוֹד וְלֹא תִפְּלוּ.</p> <p>אַל תִּתְּנוּ דֹמִי, לְאֵל יַחֲלוּ!</p> <p>עַד שׁוּב לְאוּלַמּוֹ וְסוֹד לַחֲמוֹ – / לֹא יֶחְדַּל</p> <p>פִּיכֶם וְהוֹדוּ לוֹ וּבָרְכוּ שְׁמוֹ / הַנִּקְדָּשׁ. <br/></p></blockquote>