<h1>[איה גואלנו]</h1>
אברהם אבן עזרא
<p>גאולה</p>
<br/>
<blockquote><p>אַיֵּה גּוֹאֲלֵנוּ, שָׂם מוֹפְתִים בְּאָמוֹן?</p></blockquote>
<blockquote><p>אַיֵּה מְנַהֲלֵנוּ בִּילֵל יְשִׁימוֹן?</p></blockquote>
<br/>
<blockquote><p>בֶּן אֵל בֵּין פְּלֶשֶׁת יִתְפַּלֵּשׁ בְּאֵפֶר,</p></blockquote>
<blockquote><p>שִׁמְמוֹתָיו בְּשַׁמָּה מִי יָחֹק בְּסֵפֶר?</p></blockquote>
<blockquote><p>מִסְתָּעֵר בְּשֵׂעִיר וִיעֻפַּר בְּעֵפֶר,</p></blockquote>
<blockquote><p>רֹאשׁוֹ שַׁח בְּשׁוּחַ עַד כִפָּה וְאַגְמוֹן.</p></blockquote>
<br/>
<blockquote><p>רָחַב גְּבוּל גְּבָל וּמָנַחַת בְּנחַת,</p></blockquote>
<blockquote><p>זָרַח אוֹר לְזֶרַח וּמֵחֵת עַמְּךָ חַת,</p></blockquote>
<blockquote><p>אֵין נֶפֶשׁ בְּנָפִישׁ וְלֹא נַחַת בְּנַחַת,</p></blockquote>
<blockquote><p>נִכְאַב הוּא בְמוֹאָב, גַּם הוּעַם בְּעַמּוֹן.</p></blockquote>
<br/>
<blockquote><p>הָיָה בֶן אֲמָתִי לְרֹאשׁ וַאְנִי לְזָנָב,</p></blockquote>
<blockquote><p>יִתְפָּאֵר לְמַעַן יִרְאֶה יוֹם לְיוֹם נָב;</p></blockquote>
<blockquote><p>חֹק נָתַן לְנַפְשׁוֹ מִדָּת אֵל מְגֻנָּב,</p></blockquote>
<blockquote><p>קוֹל דְּבָרַי כְּקוֹל אוֹב – וְקוֹל דְּבָרָיו כְּהָמוֹן.</p></blockquote>
<br/>
<blockquote><p>מִיּוֹנַת רְחוֹקִים נִשְׁמַע קוֹל חֲנִינָה.</p></blockquote>
<blockquote><p>אִם בֵּין הַשְּׂפַתַּיִם שָׁכְבָה עֲדִינָה –</p></blockquote>
<blockquote><p>כַּנְפֶיהָ בְּכֶסֶף נֶחְפָּה; כִּי בְאָמְנָה,</p></blockquote>
<blockquote><p>בִּפְרֹשׂ אֵל מְלָכִים – בָּהּ תַּשְׁלֵג בְּצַלְמוֹן.</p></blockquote>
<br/>
<blockquote><p>נִכְסַפְתִּי לְצִיּוֹן וַעְפָרָהּ אֲחוֹנֵן,</p></blockquote>
<blockquote><p>מַכְאוֹבַי לְיוֹם יוֹם אֶל מִי בוֹ אֱשַׁנֵּן,</p></blockquote>
<blockquote><p>כִּי לֹא אֶשְׁקְטָה יוֹם וָלֵיל, עַד יְכוֹנֵן –</p></blockquote>
<blockquote><p>אָז בִּשְׁמוֹ יְרַנֵּן הַר תָּבוֹר וְחֶרְמוֹן.</p></blockquote>