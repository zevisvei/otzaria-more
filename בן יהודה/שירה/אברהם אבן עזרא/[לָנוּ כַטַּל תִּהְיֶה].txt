<h1>[לָנוּ כַטַּל תִּהְיֶה]</h1>
אברהם אבן עזרא
<blockquote><p>לָנוּ כַטַּל תִּהְיֶה, נִפְרַח כַּשּׁוֹשַׁנָּה,</p></blockquote>
<blockquote><p>יִמָּלֵא פִינוּ שְׂחוֹק וּלְשׁוֹנֵנוּ רִנָּה.</p></blockquote>
<br/>
<blockquote><p>אֵלִי, בְּךָ גַלְתִּי, / אוֹדְךָ בְשִׁירָתִי.</p></blockquote>
<blockquote><p>גּוֹאֵל הֲיֵשׁ בִּלְתִּי / שִׁמְךָ בְצָרָתִי?</p></blockquote>
<blockquote><p>הוֹאֵל וְצֵא אִתִּי / אַחֲרַי וְלִקְרָאתִי.</p></blockquote>
<blockquote><p>קוּמָה לְעֶזְרָתִי, / הַחְזֵק מָגֵן וְצִנָּה.</p></blockquote>
<br/>
<blockquote><p>רוּחוֹת יְקָר רִחֲפוּ / עָלַי, וְרַעְיוֹנַי</p></blockquote>
<blockquote><p>לִימֵי אֱמֶת נִכְסְפוּ, / יוֹם יִכְלְיוּן שׂוֹטְנַי</p></blockquote>
<blockquote><p>שֵׁם קָדְשְׁךָ גִּדְּפוּ – / עַד נָפְלוּ פָנַי:</p></blockquote>
<blockquote><p>‘אֵיךְ תֹּאמַר: כִּי אֲדֹנָי / אֱלֹהֶיךָ אֵל קַנָּא?’</p></blockquote>
<br/>
<blockquote><p>מֵאַרְצְךָ נָדוּ / אֶל כָּל גְּבוּל בָּנִים,</p></blockquote>
<blockquote><p>כִּמְעַט וְנִכְחָדוּ / בִּרְדוֹת יְדֵי מוֹנִים.</p></blockquote>
<blockquote><p>שׁוּבֵם וְיִפָּדוּ, / אָז יִהְיוּ עוֹנִים:</p></blockquote>
<blockquote><p>‘אֶבֶן מָאֲסוּ הַבּוֹנִים / הָיְתָה לְרֹאשׁ פִּנָּה.’</p></blockquote>