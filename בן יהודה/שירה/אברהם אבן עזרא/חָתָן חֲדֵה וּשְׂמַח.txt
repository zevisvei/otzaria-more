<h1>חָתָן חֲדֵה וּשְׂמַח</h1>
אברהם אבן עזרא
<blockquote><p>חָתָן חֲדֵה וּשְׂמַח,</p></blockquote>
<blockquote><p>כִּי אֵל בְּעֶזְרֶךָ,</p></blockquote>
<blockquote><p>וִיצַו לְךָ שָׁלוֹם</p></blockquote>
<blockquote><p>מִכָּל עֲבָרֶיךָ.</p></blockquote>
<blockquote><p>* *</p></blockquote>
<blockquote><p>אִמְרוּ אֱלֵי יָמִים</p></blockquote>
<blockquote><p>חִדְלוּ לְהָרֵעַ,</p></blockquote>
<blockquote><p>כִּי אֵל בְּנִחוּמִים</p></blockquote>
<blockquote><p>פָּצָה וְהִבִּיעַ,</p></blockquote>
<blockquote><p>וּזְמִיר עֲדַת קָמִים</p></blockquote>
<blockquote><p>עִנָּה וְהִכְנִיעַ.</p> <br/> <p>לָכֵן רְכַב וּצְלַח,</p></blockquote>
<blockquote><p>כִּי בַעֲבוּרֶךָ</p></blockquote>
<blockquote><p>עָשָׂה אֲדוֹן עֵילוֹם</p></blockquote>
<blockquote><p>כָּלָה בְצָרֶיךָ.</p> <br/> <p>בִּמְקוֹם אֲשֶׁר תַּחֲשֹׁק,</p></blockquote>
<blockquote><p>דָּבְקָה וְהִתְחַבֵּר,</p></blockquote>
<blockquote><p>וֶאֱחוֹז בְּבֹר וּנְשׁוֹק</p></blockquote>
<blockquote><p>וַחֲזַק וְהִתְגַּבֵּר,</p></blockquote>
<blockquote><p>מִי זֶה לְךָ עָשׁוּק</p></blockquote>
<blockquote><p>יַעֲשֹׁק וְיִתְעַבֵּר.</p> <br/> <p>וּצְבָא זְבוּל שָׁלַח</p></blockquote>
<blockquote><p>הָאֵל לְשָׁמְרֶךָ.</p></blockquote>
<blockquote><p>וַיַּהֲלֹם הָלֹם</p></blockquote>
<blockquote><p>מוֹרֶה דְבָרֶיךָ.</p> <br/> <p>רַב גִּילְךָ כֹּה עִם</p></blockquote>
<blockquote><p>נֶאֱמָן, וְרָד עִם אֵל,</p></blockquote>
<blockquote><p>שֵׁם טוֹב מְאֹד נָעִים</p></blockquote>
<blockquote><p>קָם לָךְ בְּיִשְׂרָאֵל,</p></blockquote>
<blockquote><p>מִזָּר וּמִצּוֹעִים,</p></blockquote>
<blockquote><p>יִהְיֶה לְךָ גּוֹאֵל.</p> <br/> <p>הַצָּץ כְּצִיץ וּפֶרַח</p></blockquote>
<blockquote><p>בִּימֵי בְחוּרֶיךָ,</p></blockquote>
<blockquote><p>מִבַּת כְּמוֹ יָהֲלֹם</p></blockquote>
<blockquote><p>תָּאִיר חֲדָרֶיךָ.</p> <br/> <p>הֵן הַזְּמַן עָרֵב</p></blockquote>
<blockquote><p>לַעֲשׂוֹת חֲפָצֶיךָ,</p></blockquote>
<blockquote><p>לָכֵן בְּיֵשַׁע רַב</p></blockquote>
<blockquote><p>שַׂמַּח קְבוּצֶיךָ,</p></blockquote>
<blockquote><p>וּשְׁנָתְךָ תֶּעֱרַב</p></blockquote>
<blockquote><p>מִי זֶה יְקִיצֶךָ.</p> <br/> <p>כִּי אוֹתְךָ מָשַׁח</p></blockquote>
<blockquote><p>אֵל מֵחֲבֵרֶיךָ,</p></blockquote>
<blockquote><p>וּבְעֵת מְבוֹא מַהֲלֹם</p></blockquote>
<blockquote><p>תָּמַךְ אֲשׁוּרֶיךָ.</p> <br/> <p>מֶלֶךְ אֲשֶׁר שִׂמְחָה</p></blockquote>
<blockquote><p>אֶצְלוֹ וּבִמְעוֹנוֹ,</p></blockquote>
<blockquote><p>יִקְרָא שְׁנַת בִּטְחָה</p></blockquote>
<blockquote><p>לִקְנוֹת שְׁאָר צֹאנוֹ,</p></blockquote>
<blockquote><p>וּלְבֵן אֲשֶׁר שָׁחָה</p></blockquote>
<blockquote><p>לָךְ, תִּשְׁמַע אָזְנוֹ:</p> <br/> <p>קוּם כִּי כְבָר זָרַח</p></blockquote>
<blockquote><p>שִׁמְשְׁךָ וְאוֹרֶךָ,</p></blockquote>
<blockquote><p>וַחֲנֵה בְּרֹב שָׁלוֹם</p></blockquote>
<blockquote><p>בִּמְכוֹן דְּבִירֶךָ.</p></blockquote>