<h1>מתגרת הדין שלהבת בלבבי (פזמון)</h1>
אברהם אבן עזרא
<blockquote><br/> <p>מִתִּגְרַת הַדִּין שַׁלְהֶבֶת בִּלְבָבִי,</p></blockquote>
<blockquote><p>גָּאַלְתִּי בְהוֹדִי וְהִשְׁחַתִּי כָּל טוּבִי.</p></blockquote>
<blockquote><p>אֵיךְ אָרִים מִצְחִי – וְחָטָאתִי לְאָבִי?</p></blockquote>
<blockquote><p>יִרְאָה וָרַעַד יָבֹא בִי.</p> <br/> <p>אָמְנָם בִּרְצוֹנִי הֶעֱוֵיתִי מַהֲלָכִי –</p></blockquote>
<blockquote><p>וּלְדִבְרֵי יוֹצְרִי לֹא הִטֵּיתִי תְּנוּכִי.</p></blockquote>
<blockquote><p>בַּמָּה אֶתְכַּסֶּה – וְצֶדֶק אֵין בְּתוֹכִי?</p></blockquote>
<blockquote><p>וָאִירָא, כִּי עֵירֹם אָנֹכִי.</p> <br/> <p>בְּיוֹם בּוֹאוֹ אִתִּי בְמִשְׁפָּט, הַבּוֹרֵא</p></blockquote>
<blockquote><p>אֵיךְ אוּכַל לְכַחֵשׁ – וְכָל נִמְצָא יְהִי קוֹרֵא?</p></blockquote>
<blockquote><p>עַל כֵּן חַטָּאִים בַּדֶּרֶךְ אוֹרֶה,</p></blockquote>
<blockquote><p>אֶת הָאֱלֹהִים אֲנִי יָרֵא.</p> <br/> <p>רִאשׁוֹן נִבְרָאִים – הֵחֵל אֵל לְהוֹרוֹתוֹ</p></blockquote>
<blockquote><p>בְּתַהֲלוּכֵי כִשְׁרוֹן, לְטוֹב לוֹ אַחֲרֵי מוֹתוֹ;</p></blockquote>
<blockquote><p>חַם לִבִּי בְקִרְבִּי מִמִּשְׁפַּט אַחֲרִיתוֹ,</p></blockquote>
<blockquote><p>כִּי יָרֵא אָנֹכִי אֹתוֹ.</p> <br/> <p>הֲרֵעוֹתִי לְנַפְשִׁי נְתוּנָה בִי טְהוֹרָה,</p></blockquote>
<blockquote><p>נְתַתִּיהָ שִׁפְחָה תַּחַת הֱיוֹתָהּ שָׂרָה.</p></blockquote>
<blockquote><p>אֲמַהֵר לַהֲשִׁיבָהּ כְּקֶדֶם לִמְעוֹן אוֹרָהּ –</p></blockquote>
<blockquote><p>כִּי יְיָ עֶלְיוֹן נוֹרָא.</p> <br/> <p>מַחְשְׁבוֹתַי, אַל נָא הוֹד תֵּבֵל יְסִיתְכֶם!</p></blockquote>
<blockquote><p>וְהַעֲבִירוּ שַׂרְכֶם וְעֶבֶד לֹא יְרִיצְכֶם!</p></blockquote>
<blockquote><p>וְהָעִירוּ יְשֵׁנִים לַמָּקוֹם יְאַמִּצְכֶם –</p></blockquote>
<blockquote><p>הוּא מוֹרַאֲכֶם וְהוּא מַעֲרִיצְכֶם.</p></blockquote>