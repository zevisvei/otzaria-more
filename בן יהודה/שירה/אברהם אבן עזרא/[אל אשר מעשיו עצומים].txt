<h1>[אל אשר מעשיו עצומים]</h1>
אברהם אבן עזרא
<blockquote><p>אֵל אֲשֶׁר מַעְשָׂיו עֲצוּמִים / מִסְּפֹר שָׂגְבוּ פְלָאָיו –</p></blockquote>
<blockquote><p>הַלֲלוּהוּ בַּמְּרוֹמִים, / הַלֲלוּהוּ כָּל צְבָאָיו! <br/><br/> בֶּאֱמֶת אֵין קֵץ לְהוֹדוֹ, / נִבְעֲרָה כָל הַנְּשָׁמָה,</p></blockquote>
<blockquote><p>מַעֲמִיד עוֹלָם בְּחַסְדּוֹ / לַחֲקֹר עַל מֶה וְלָמָּה –</p></blockquote>
<blockquote><p>כִּי לְמַעַן שֵׁם כְּבוֹדוֹ / שָׁת רְקִיעוֹ עַל אֲדָמָה.</p></blockquote>
<blockquote><p>כִּי בְרוּחוֹ נַעֲלָמִים / שָׁם יְגַלֶּה מַחֲבוֹאָיו:</p></blockquote>
<blockquote><p>שָׁם בְּרָקִים, שָׁם רְעָמִים, / שָׁם גְּשָׁמָיו, שָׁם נְשִׂיאָיו. <br/><br/> רֹאשׁ וְתַכְלִית אֵין לְגָדְלוֹ / וַעֲלֵי כָל מַהֲלָל רָם.</p></blockquote>
<blockquote><p>מַה תְּמוּנָה נַעֲרֹךְ לוֹ? / כָּל תְּמוּנוֹת הוּא יְצָרָם</p></blockquote>
<blockquote><p>וַחֲיָלוֹת שָׂם לְחֵילוֹ / כִּי לְבַדּוֹ הוּא סְפָרָם.</p></blockquote>
<blockquote><p>עַל סְפָרִים שָׁת רְשׁוּמִים / כָּל אֲשֶׁר יִקֶר בְּרוּאָיו –</p></blockquote>
<blockquote><p>אַךְ סְפָרָיו הֵם חֲתוּמִים, / לֹא יְבִינוּם רַק נְבִיאָיו! <br/><br/> מִמְּאוֹרוֹ כָל מְאוֹרִים, / יַעֲרִיצוּהוּ הֲמוֹנוֹ,</p></blockquote>
<blockquote><p>כִּי בְכֹחוֹ נֶאֱזָרִים / לַעֲשׂוֹת תָּמִיד רְצוֹנוֹ,</p></blockquote>
<blockquote><p>מַעְגְּלֵיהֶם הֵם יְשָׁרִים / הֵם – מְרוּצַת כֵּס גְּאוֹנוֹ,</p></blockquote>
<blockquote><p>כֵּס פְּחָדִים הוּא וְאֵימִים, / כֵּס חֲסִין נוֹשֵׂא לְנוֹשְׂאָיו,</p></blockquote>
<blockquote><p>שָׁם דְּמוּת אָדָם, תְּמִימִים / שָׁם נְשָׁרָיו, שָׁם לְבִיאָיו. <br/></p></blockquote>