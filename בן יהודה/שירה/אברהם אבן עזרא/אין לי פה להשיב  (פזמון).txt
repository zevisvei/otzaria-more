<h1>אין לי פה להשיב (פזמון)</h1>
אברהם אבן עזרא
<blockquote><p>אֵין לִי פֶּה לְהָשִׁיב, כִּי פִיךָ הִמְרֵיתִי.</p></blockquote>
<blockquote><p>בַּחַיִּים מָאַסְתִּי וּבַמָּוֶת באריתי –</p></blockquote>
<blockquote><p>סָמַר מִפַּחְדְּךָ בְשָׂרִי וּמִמִּשְׁפָּטֶיךָ יָרֵאתִי.</p> <br/> <p>בֶּאֱמֶת כִּי חַטָּאתִי נִסְתְּרָה וְנִגְלָתָה</p></blockquote>
<blockquote><p>וְעַתָּה עַל לֵב אַעֲלֶה – תֹּאחֲזֵנִי אֵימָתָה.</p></blockquote>
<blockquote><p>מִי לֹא יִרְאֲךָ, מֶלֶךְ הַגּוֹיִם? כִּי לְךָ יָאָתָה!</p> <br/> <p>רוּחֲךָ, אֵל, יֵעָרֶה עַל עַם בְּךָ יִקָּרֵא,</p></blockquote>
<blockquote><p>רַחֵם בְּרֹגֶז תִּזְכּוֹר וְחֵטְא בַּיָּם תּוֹרֶה –</p></blockquote>
<blockquote><p>כִּי עִמְּךָ הַסְּלִיחָה לְמַעַן תִּוָּרֵא.</p> <br/> <p>הֱשִׁמּוּנִי שְׁגִיאוֹתַי וְחֶרְפָּה לִבִּי שָׁבְרָה</p></blockquote>
<blockquote><p>וְחַסְדְּךָ קִוְּתָה נַפְשִׁי וְלִתְשׁוּעָתְךָ שִׂבְּרָה,</p></blockquote>
<blockquote><p>קָרַבְתָּ בְּיוֹם אֶקְרָאֶךָ, אָמַרְתָּ: אַל תִּירָא!</p></blockquote>