<h1>פזמון לנשמת</h1>
אברהם אבן עזרא
<blockquote><p>הַלֵּל תְּמַלֵּל לְמָלֵא לֹא חָסַר</p></blockquote>
<blockquote><p>נִשְׁמַת כָּל חַי וְרוּחַ כָּל בָּשָׂר.</p></blockquote>
<br/>
<blockquote><p>אֵין לְךָ דִמְיוֹן וְאֵין לְךָ עֶרֶךְ,</p></blockquote>
<blockquote><p>יָחִיד, אֲשֶׁר לְךָ תִכְרַע כָּל בֶּרֶךְ,</p></blockquote>
<blockquote><p>אָנָה מְקוֹמְךָ וְאֵין לְךָ דֶרֶךְ,</p></blockquote>
<blockquote><p>מוֹלִיךְ שִׁבְעָה עַל שְׁנֵים הֶעָשָׂר.</p></blockquote>
<br/>
<blockquote><p>בּוֹרֵא שִׁבְעָה יְסוֹבְבוּן עַל שִׁבְעָה</p></blockquote>
<blockquote><p>וְכֵן אַרְבָּעָה כְּנֶגֶד אַרְבָּעָה,</p></blockquote>
<blockquote><p>זְכֹר נָא לְחֶבְלָךְ בְּרִית חוֹב וּשְׁבוּעָה,</p></blockquote>
<blockquote><p>כִּי אַתָּה שַׂחְתָּ לְקַיֵּם כָּל אִסָּר.</p></blockquote>
<br/>
<blockquote><p>רָזוֹת תַּעֲבֹרְנָה עַל יְדֵי מוֹנֶה</p></blockquote>
<blockquote><p>וְעִיר עַל תִּלָּהּ מְהֵרָה תִבְנֶה</p></blockquote>
<blockquote><p>וְשָׁמָּה דֶגֶל מוּל דֶּגֶל יַחֲנֶה</p></blockquote>
<blockquote><p>וּכְאֵב יְרַחֵם עַל הַבֵּן הַמְיֻסָּר.</p></blockquote>
<br/>
<blockquote><p>הַכֹּל יִכְלֶה – וְזִכְרָךְ לֹא יִכְלֶה,</p></blockquote>
<blockquote><p>הַכֹּל יִבְלֶה – וְשִׁמְךָ לֹא יִבְלֶה,</p></blockquote>
<blockquote><p>הַכֹּל חָסֵר – וְאַתָּה מָלֵא,</p></blockquote>
<blockquote><p>כִּי בְךָ יִדַּל דַּל, גַּם בְּךָ יָשֹׁר שָׂר.</p></blockquote>
<br/>
<blockquote><p>מֶלֶךְ גָּדוֹל עַל כָּל אֱלֹהִים,</p></blockquote>
<blockquote><p>נוֹרָא וְנִשְׂגָּב מִשְּׁמֵי גְבוֹהִים,</p></blockquote>
<blockquote><p>הַכֹּל מִמְּךָ פּוֹחֲדִים וְרוֹהִים –</p></blockquote>
<blockquote><p>וְעַבְדְּךָ בְיִשְׁעֲךָ מְהֵרָה יְבֻשָּׂר.</p></blockquote>