<h1>יָחִיד מְרוֹמָם בּוֹרֵא גְוִיָּה</h1>
אברהם אבן עזרא
<p>גאולה (?)</p>
<blockquote><br/> <p>יָחִיד מְרוֹמָם בּוֹרֵא גְוִיָּה,</p></blockquote>
<blockquote><p>חוּסָה וְרַחֵם עַל אֹם עֲנִיָּה,</p></blockquote>
<blockquote><p>חוּשָׁה בְקִבּוּץ גָּלוּת שְׁנִיָּה</p></blockquote>
<blockquote><p>וּבְנֵה לְצִיּוֹן עִיר הַחֲנִיָּה!</p> <br/> <p>אָגִיל בְּבִיאַת גּוֹאֵל מְקַבֵּץ,</p></blockquote>
<blockquote><p>רוֹעִים יְבַשֵּׂר הַצֹּאן יְרַבֵּץ,</p></blockquote>
<blockquote><p>כֹּהֵן יְלַבֵּשׁ רִקְמָה וְתַשְׁבֵּץ,</p></blockquote>
<blockquote><p>יַשְׁמִיד לְאוֹיְבִים אַנְשֵׁי רְמִיָּה.</p> <br/> <p>בָּנִים בְּטוּחִים בִּשְׁמָךְ עֲזוּרִים,</p></blockquote>
<blockquote><p>לָעַד שְׂמֵחִים, שָׂשׂוֹן אֲזוּרִים,</p></blockquote>
<blockquote><p>בִּזְכוּת מְשׁוּכִים קַבֵּץ פְּזוּרִים,</p></blockquote>
<blockquote><p>בָּנִים בְּחוּרִים מִכָּל גְּוִיָּה.</p> <br/> <p>רַחוּם יְקַבֵּץ בָּנָיו וְעַמּוֹ,</p></blockquote>
<blockquote><p>כִּי הֵם קְרוּיִם צֹאנוֹ וְכַרְמוֹ.</p></blockquote>
<blockquote><p>הָשֵׁב כְּבוֹדָךְ לִנְוֵה מְקוֹמוֹ,</p></blockquote>
<blockquote><p>עַמְּךָ נְדוּדִים, אַרְצָם שְׁאִיָּה.</p> <br/> <p>הָשֵׁב שְׁבוּתָךְ מִכָּל עֲבָרִים!</p></blockquote>
<blockquote><p>בִּזְכוּת אֲבוֹתָם תַּחְבֹּשׁ שְׁבוּרִים,</p></blockquote>
<blockquote><p>וּזְכֹר בְּרִית אָב בֵּין הַבְּתָרִים!</p></blockquote>
<blockquote><p>בַּשֵּׂר בְּעַמָּךְ: אַרְצָם בְּנוּיָה.</p> <br/> <p>מִשָּׁם תְּקַבֵּץ בְּנֵי יְהוּדָה,</p></blockquote>
<blockquote><p>שָׁמָּה תְּרַבֵּץ אַנְשֵׁי תְעוּדָה.</p></blockquote>
<blockquote><p>שַׁכְלֵל לְעַמָּךְ הֵיכַל חֶמְדָּה –</p></blockquote>
<blockquote><p>כָּל בָּא לְתוֹכוֹ נַפְשׁוֹ פְּדוּיָה.</p></blockquote>