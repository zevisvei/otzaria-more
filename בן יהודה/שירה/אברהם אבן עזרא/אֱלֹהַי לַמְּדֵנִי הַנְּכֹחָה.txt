<h1>אֱלֹהַי לַמְּדֵנִי הַנְּכֹחָה</h1>
אברהם אבן עזרא
<p>סליחה</p>
<blockquote><br/> <p>אֱלֹהַי, לַמְּדֵנִי הַנְּכֹחָה / וְהוֹרֵנִי נְתִיבוֹת הַמְּנוּחָה,</p></blockquote>
<blockquote><p>וְאַל אֶשְׁגֶּה לְעוֹלָמִים בְּזָרָה / וְאִם אֶשְׁגֶּה – שְׁגִיאוֹתַי סְלָחָה.</p></blockquote>
<blockquote><p>חֲטָאִים עָבְרוּ רֹאשִׁי מְחֵה נָא / וְאַל יִהְיוּ לְמִכְשׁוֹל לִי וְשׁוּחָה,</p></blockquote>
<blockquote><p>וְשָׂא חֶטְאִי, אֱלוֹהַּ הַסְּלִיחוֹת, / וְחָנֵּנִי בְחַסְדֶּךָ סְלִיחָה,</p></blockquote>
<blockquote><p>וְאִם אֶצְעַק לְפָנֶיךָ – עֲנֵנִי / וְדַלְתֵי הַתְּשׁוּבָה לִי פְּתָחָה.</p></blockquote>
<blockquote><p>רְאֵה כִּי דָבְקָה נַפְשִׁי לְעָפָר / וְלִבִּי – שָׁבְרָה אוֹתוֹ אֲנָחָה.</p></blockquote>
<blockquote><p>פְּקַח עֵינַי, אֱלֹהַי, מִתְּנוּמָה / וְהַמְצֵא לִי בְּבוֹר גָּלוּת בְּרִיחָה,</p></blockquote>
<blockquote><p>וְגַל עֵינַי וְאַבִּיטָה פְּלָאוֹת / בְּתוֹרָתָךְ, וְחַסְדָּךְ לִי שְׁלָחָה,</p></blockquote>
<blockquote><p>וּבַשֵּׂר עַבְדְּךָ: ׳הֵן סָר עֲוֹנָךְ / וְחַטָּאתָךְ תְּכֻפַּר לָךְ, שְׂמָחָה!׳</p></blockquote>