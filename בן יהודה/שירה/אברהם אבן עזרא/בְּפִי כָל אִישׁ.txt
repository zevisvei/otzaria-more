<h1>בְּפִי כָל אִישׁ</h1>
אברהם אבן עזרא
<p>על שם אברהם</p>
<blockquote><br/> <p>בְּפִי כָל אִישׁ מְזִמָּתוֹ,</p></blockquote>
<blockquote><p>וְחָכְמַת פִּיו תְּהִלָּתוֹ,</p></blockquote>
<blockquote><p>וְאִוַּלְתּוֹ</p></blockquote>
<blockquote><p>תְּשׁוּעָתוֹ.</p></blockquote>
<blockquote><p>שְׁמַע אֵלַי גְּבִיר הַרְאֵת</p></blockquote>
<blockquote><p>בְּכָל חָכְמָה גְּבוּרָתוֹ,</p></blockquote>
<blockquote><p>קְחָה רֹמַח בְּיָדֶךָ,</p></blockquote>
<blockquote><p>וּרְדֹף צָר וְהִכִּיתוֹ,</p></blockquote>
<blockquote><p>וְשִׁית רֹאשׁוֹ בְּתוֹךְ הַשֵּׁם,</p></blockquote>
<blockquote><p>וְאוֹת תּוֹכוֹ בְּאַחֲרִיתוֹ,</p></blockquote>
<blockquote><p>וּמֵאַחַת עֲשֵׂה שָׁלֹשׁ,</p></blockquote>
<blockquote><p>אֲשֶׁר תִּמְצָא בְּתַכְלִיתוֹ,</p></blockquote>
<blockquote><p>קְחָה רֵאשִׁית שְׁמִינִיתוֹ,</p></blockquote>
<blockquote><p>וְאָחַר כֵּן רְבִיעִיתוֹ;</p></blockquote>
<blockquote><p>וְאֵלֶּה הֵם יְסוֹד הַשֵּׁם,</p></blockquote>
<blockquote><p>וְתָבֹא עַד תְּכוּנָתוֹ.</p></blockquote>