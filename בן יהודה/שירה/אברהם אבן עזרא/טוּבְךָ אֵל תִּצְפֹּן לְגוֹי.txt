<h1>טוּבְךָ אֵל תִּצְפֹּן לְגוֹי</h1>
אברהם אבן עזרא
<blockquote><p>טוּבְךָ, אֵל, תִּצְפֹּן לְגוֹי מִכֹּל בְּרִיתוֹ,</p> <p>וְצוֹפִים דִבְּרוּ כִּי לְטוֹבָה שֵׁרִיתוֹ –</p> <p>טוֹב אַחֲרִית דָּבָר מֵרֵאשִׁיתוֹ.</p> <br/> <p>טוּבְךָ בַּבֹּקֶר שַׂבַּע אֶת בְּחוּנֶךָ,</p> <p>יְבָרְכוּנְךָ קְרָבָיו וְלֹא יִשְׁכָּחוּנְךָ;</p> <p>טוֹב חַסְדְּךָ מֵחַיִּים, שְׂפָתַי יְשַׁבְּחוּנְךָ.</p> <br/> <p>טוּבְךָ רַב תְּגַלֶּה לְבָנִים חֲשׁוּקֶיךָ,</p> <p>וְאֵלֶיךָ לִקְרֹב יְמַהֲרוּ רְחֵקֶיךָ –</p> <p>טוֹב אַתָּה וּמֵטִיב, לַמְּדֵנִי חֻקֶּיךָ.</p> <br/> <p>טוּבְךָ הָשִׁיבָה לְתוֹךְ הֵיכָל לִפְנָי,</p> <p>וּמֶלֶךְ שְׁמוֹ יִנּוֹן אָז יַעֲבֹר לְפָנָי –</p> <p>טוֹב יָפִיק רָצוֹן מֵיְיָ.</p> <br/> <p>טוּבְךָ מְיַחֵל בֵּן, אֲשֶׁר הוּשַׂם בַּבּוֹר,</p> <p>עַד תַּשְׁקִיף וְתֵרֶא וּמוֹט עֻלּוֹ תִּשְׁבֹּר –</p> <p>טוֹב אֶרֶךְ אַפַּיִם מִגִּבּוֹר.</p></blockquote>