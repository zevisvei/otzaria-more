<h1>אֶחְגֹּר חִיל וּמוֹרָא</h1>
אברהם אבן עזרא
<blockquote><p>אֶחְגֹּר חִיל וּמוֹרָא, / לַעֲרֹךְ שִׁירָה וְזִמְרָה</p> <p>לַנֶּאְזָר בִּגְבוּרָה, / מֵכִין הָרִים בְּכֹחוֹ.</p> <br/> <p>בְּמַחְבֶּרֶת אֵיתָנַי / אֶשְׁפֹּך רַעֲיוֹנַי</p> <p>כְּדַל יַעֲטֹף לְדָר מְעוֹנַי / וְלִפְנֵי יְיָ יִשְׁפֹּךְ שִׂיחוֹ.</p> <br/> <p>[רָ]ם רְכוּבוֹ, / שְׁעֵה אֶבְיוֹן וְנִיבוֹ,</p> <p>וְרֵיקָם אַל תְּשִׁיבוֹ / בְּהַקְרִיבוֹ אֶת כֹּחוֹ.</p> <br/> <p>הַדָּר בְּרוּם מְעוֹנַי, / רְצֵה [חִ]ין קוֹל אֱמוּנַי,</p> <p>וּבָטַח בַּיָי / וְהָיָה יְיָ מִבְטַחוֹ.</p> <br/> <p>מָרוֹם מִזְּבוּלָיו / יִרְצֶה רוֹעֵד לְמוּלָיו,</p> <p>יְחוֹפֵף עָלָיו / עַד יֶאֱסֹף רוּחוֹ.</p></blockquote>