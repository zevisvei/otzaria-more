<h1>וּבְכֵן וַיְהִי בַּעֲלוֹת</h1>
אברהם אבן עזרא
<p>רהיט</p>
<blockquote><br/> <p>וּבְכֵן וַיְהִי בַּעֲלוֹת הַמִּנְחָה וַיִּגַּשׁ אֵלִיָּהוּ הַנָּבִיא וַיֹּאמַר:</p> <br/> <p>אֶזְכְּרָה דַּת מְקַנֵּא שֵׁם בְּעֵת הוּמַר / בַּעֲלוֹת הַמִּנְחָה, וְחָק עוֹלָה גָּמַר –</p></blockquote>
<blockquote><p>וַיִּגַּשׁ אֵלִיָּהוּ הַנָּבִיא וַיֹּאמַר:</p></blockquote>
<blockquote><p>׳בִּתְחִלַּת דְּבָרַי בְּךָ חָסִיתִי, אֵל, / וְעָלֶיךָ שִׂבְרִי, נִדְרָשׁ לְכָל שׁוֹאֵל,</p></blockquote>
<blockquote><p>אֱלֹהֵי אַבְרָהָם יִצְחָק וְיִשְׂרָאֵל.</p></blockquote>
<blockquote><p>רוֹמֲמוּתְךָ גַּלֵּה לִפְקֹחַ עִוְרִים, / כִּי אֲנִי עַבְדֶּךָ דּוֹבֵר מֵישָׁרִים</p></blockquote>
<blockquote><p>וּבִדְבָרְךָ עָשִׂיתִי אֶת כָּל הַדְּבָרִים.׳</p></blockquote>
<blockquote><p>הוּא קוֹרֵא לְנַפְשׁוֹ לְיֵשַׁע אֵל חוֹכָה; / נָפְלָה אֵשׁ – וְעוֹלָה וְעֵץ וְאֶבֶן מַסֵּכָה</p></blockquote>
<blockquote><p>וְאֶת הֶעָפָר וְאֶת הַמַּיִם אֲשֶׁר בַּתְּעָלָה לִחֵכָה.</p></blockquote>
<blockquote><p>מְרוּדִים, בִּרְאוֹתָם אוֹתוֹת מִגְּבוֹהִים, / נָפְלוּ עַל פְּנֵיהֶם נִבְהָלִים וְרוֹהִים</p></blockquote>
<blockquote><p>וַיֹּאמְרוּ: ׳יְיָ הוּא הָאֱלֹהִים!׳</p></blockquote>