<h1>הנשמה לך והגוף לך (פזמון ליום הכיפורים)</h1>
אברהם אבן עזרא
<br/>
<blockquote><p><a href="#fn:1" id="fnref:1" title="see footnote"><sup>1</sup></a></p></blockquote>
<br/>
<blockquote><p>הַנְּשָׁמָה לָךְ וְהַגּוּף לָךְ! /</p> <p>צוּר, אֲשֶׁר אֵין דּוֹמֶה לָךְ, / חוּסָה עַל עֲמָלָךְ!</p> <br/> <p>אַשְּׁרוּ דַּרְכֵיכֶם, גְּבָרִים, / בְּמִצְוַת יוֹם הַכִּפּוּרִים</p></blockquote>
<blockquote><p>וְאַל תִּמְעֲלוּ מְעִילָה, / בְּיוֹם הוּא אָסוּר בַּאֲכִילָה.</p></blockquote>
<blockquote><p>בְּתַעֲנִית הֱיוּ וּבְתַחְנוּן, / לִפְנֵי אֵל רַחוּם וְחַנּוּן,</p></blockquote>
<blockquote><p>בְּיוֹם מִשְּׁמֵי עֲלִיָּה / אָסוּר הוּא בִשְׁתִיָּה.</p></blockquote>
<blockquote><p>רַחֲמִים מִשְּׁמֵי מְעוֹנִים / בַּקְּשׁוּ בְּבֹשֶׁת פָּנִים,</p></blockquote>
<blockquote><p>בְּיוֹם בּוֹ אֵל נִרְצָה / וְאָסוּר הוּא בִרְחִיצָה.</p></blockquote>
<blockquote><p>הִתְוַדּוּ עַל עֲוֹנֵיכֶם / לִפְנֵי יְיָ אֱלֹהֵיכֶם,</p></blockquote>
<blockquote><p>וּתְפִלַּתְכֶם עֲרוּכָה / בְּיוֹם הוּא אָסוּר בְּסִיכָה.</p></blockquote>
<blockquote><p>מַעַל וְחַטָּאת עֲזֹבוּ / וְדַם נֶפֶשׁ הַקְרִיבוּ,</p></blockquote>
<blockquote><p>בְּיוֹם עָשִׁיר וְגַם דָּל / אָסוּר בִּנְעִילַת הַסַּנְדָּל.</p></blockquote>
<blockquote><p>חִזְקוּ, רְפֵי יָדָיִם, / וּשְׂאוּ לָאֵל כַּפָּיִם,</p></blockquote>
<blockquote><p>בְּיוֹם יְכֻפַּר אֲשֶׁר חָטָא / וְאָסוּר הוּא בְּתַשְׁמִישׁ הַמִּטָּה.</p></blockquote>
<blockquote><p>הִתְבַּשְּׂרוּ, כִּי בְיוֹם זֶה / צוּרְכֶם עֲלֵיכֶם יַזֶּה</p></blockquote>
<blockquote><p>מַיִם טְהוֹרִים – וּטְהַרְתֶּם / מֵחַטֹּאתֵיכֶם אֲשֶׁר חֲטָאתֶם.</p></blockquote>
<ol><li id="fn:1"><p>הנשמה לך והגוף לך, או: הנשמה לך והגוף פעלך.</p> <p>מדובר בתבנית פייטנית קדומה מאוד, שמופיעה בפיוטים רבים, עוד הרבה לפני פיוטיו של אברהם אבן עזרא. הנוסחים ‘לך’ ו‘פעלך’ – שניהם מתועדים בכתבי יד. המהדיר ישראל לוין בחר במקרה הזה בנוסח ‘והגוף לך’, כנראה משום שבחר בכתב יד מסוים לנוסח הפנים של המהדורה. קשה לקבוע בוודאות מה כתב אבן עזרא.</p> <p>[הערתו של יהונתן ורדי] <a href="#fnref:1" title="return to body"> ↩</a></p></li></ol>