<h1>מִי כָמֹכָה אֱלֹהֵי יִשְׂרָאֵל</h1>
אברהם אבן עזרא
<p>(מי כמוך (לשביעי של פסח)</p>
<blockquote><p>מִי כָמֹכָה אֱלֹהֵי יִשְׂרָאֵל?</p></blockquote>
<blockquote><p>וּמִי דוֹמֶה לָךְ, מוֹשִׁיעַ וְגוֹאֵל?</p> <br/> <p>אוֹתוֹת אֵל לַיְלָה וָיוֹם לֹא שׁוֹבְתִים</p></blockquote>
<blockquote><p>וְעַל לוּחוֹת לִבּוֹת נִמְצְאוּ חֲרוּתִים;</p></blockquote>
<blockquote><p>מַה יָּקְרוּ אוֹתוֹת, מֶה עָצְמוּ מוֹפְתִים</p></blockquote>
<blockquote><p>אֲשֶׁר עָשָׂה מֹשֶׁה לְעֵינֵי כָּל יִשְׂרָאֵל.</p> <br/> <p>בַּהֲפֹךְ הַיְאוֹר לְדָם, מִצְרַיִם נִבְעָרוּ,</p></blockquote>
<blockquote><p>וּבִצְפַרְדְּעִים וְכִנִּים וּבְעָרוֹב נוֹסָרוּ,</p></blockquote>
<blockquote><p>וּמִקְנֵיהֶם מֵתוּ בְדֶבֶר – אָז נִדְבְּרוּ:</p></blockquote>
<blockquote><p>וְהֵן אֶחָד לֹא מֵת מִמִּקְנֵה יִשְׂרָאֵל.</p> <br/> <p>רֵיחַ שְׁחִין הִבְאִישׁ רֵיחַ הַמִּצְרִים,</p></blockquote>
<blockquote><p>וּבְבָרָד וְאַרְבֶּה וּבַאֲפֵלָה סְגוּרִים,</p></blockquote>
<blockquote><p>וְזָרַח בַּחֹשֶׁךְ אוֹר אֵל לַיְשָׁרִים,</p></blockquote>
<blockquote><p>לְהוֹדִיעַ כִּי יֵשׁ אֱלֹהִים לְיִשְׂרָאֵל.</p> <br/> <p>הִכָּה בְכוֹרֵיהֶם בַּחֲצִי הַלַּיְלָה –</p></blockquote>
<blockquote><p>וְאוֹתָנוּ פָדָה בְּשִׂמְחָה וְגִילָה,</p></blockquote>
<blockquote><p>וְאוֹיְבֵינוּ טִבַּע בְּמֵימֵי מְצוּלָה –</p></blockquote>
<blockquote><p>וַיּוֹשַׁע יְיָ אֶת בְּנֵי יִשְׂרָאֵל.</p> <br/> <p>מַה־נִּכְבַּד הַיּוֹם, יוֹם צֵאת עַם נַחֲלָה,</p></blockquote>
<blockquote><p>וְלִרְדֹּף אַחֲרֶיהָ יָצְאוּ בְנֵי עַוְלָה;</p></blockquote>
<blockquote><p>הִיא עָברָה בְּתוֹךְ יָם – וְאוֹיַבְתָּהּ צָלֲלָה!</p></blockquote>
<blockquote><p>אָז יָשִׁיר מֹשֶׁה וּבְנֵי יִשְׂרָאֵל.</p></blockquote>