<h1>אָח בְּהֵעָנוֹת אָח לְאָח</h1>
אברהם אבן עזרא
<p>[גאולה]</p>
<blockquote><p>אָח בְּהֵעָנוֹת אָח לְאָח, וְתָחֵל לַעֲנוֹת</p></blockquote>
<blockquote><p>מַחֲלַת עַל מָחֲלַת, בְּמַחֲלַת לֵב לְעַנּוֹת:</p></blockquote>
<blockquote><p>‘מַה תְּקַו, גּוֹי קַו קַו, גּוֹי שָׂבַע לַעֲנוֹת?’</p></blockquote>
<blockquote><p>גּוֹאֲלִי חַי יִגְאַל וְקִיר מְקֻרְקָר לִבְנוֹת –</p></blockquote>
<blockquote><p>כִּי לְךָ מִשְׁפָּט הַגְּאֻלָּה לִקְנוֹת. <br/><br/> בְּרֹאשׁ מְסֻפָּח מַפַּח מֹר בְּתַמְרוּר מָזוֹר,</p></blockquote>
<blockquote><p>וְחָח בְּאַפּוֹ מְקוֹם חָח וּפַח לְרַגְלוֹ מָזוֹר –</p></blockquote>
<blockquote><p>וְזֹר מְזוֹר זָר, וּמוּזָר – וְאֵין לְפִצְעוֹ מָזוֹר;</p></blockquote>
<blockquote><p>קֵץ פְּדוּתִי קַיִץ וְחֹרֶף קָץ לְבָבִי לִמְנוֹת. <br/><br/> רֹאשׁ כְּסִיל רָם כַּכְּסִיל וְאִם צְבָאִי רָמָה,</p></blockquote>
<blockquote><p>יוֹם וְלֵיל לִי יְמַלֵּל: ‘שְׁבִי כְדֻמָּה דּוּמָה!’</p></blockquote>
<blockquote><p>דִּמָּה כִּי כְמֶלֶךְ בּוֹעֲלֵךְ עַל הֱיוֹתֵךְ דּוּמָה,</p></blockquote>
<blockquote><p>וְאַתְּ בְּבַת קוֹל: ‘תְּחֻלַּל עוֹד וְתָחֵל לִזְנוֹת’. <br/><br/> הֵן אֲנִי כָּאֳנִי בַּיָּם וְאֵין מִי יוֹצִיא,</p></blockquote>
<blockquote><p>וְצָר בְּאוֹן, אוֹן עֲשִׂיתִיו – יְחַלְּקֵהוּ לוֹחֲצִי,</p></blockquote>
<blockquote><p>וּבוֹ אֵל גִּבֵּר אֱיָל וָקַל וְקִלְקֵל בַּחֵצִי –</p></blockquote>
<blockquote><p>מִפְּנֵי כָּל מוֹכֵר וּמֵאֵין לִקְנוֹת. <br/><br/> 'מַה לְּךָ עַם הוּעַם, בְּךָ לִבְּךָ סְחַרְחָר –</p></blockquote>
<blockquote><p>וְאַתְּ כְּדַר דָּר בְּדַרְדָּר כְּאוֹר בְּשַׁחַר שָׁחָר?</p></blockquote>
<blockquote><p>צְפֵה, וְאִם עוֹד תֵּרָפֶה, וְאִם פְּדוּתְךָ מְאֻחָר –</p></blockquote>
<blockquote><p>אֲקָרְבֵהוּ בְעִתּוֹ וַאֲגַלֶּה צְפוּנוֹת!' <br/></p></blockquote>