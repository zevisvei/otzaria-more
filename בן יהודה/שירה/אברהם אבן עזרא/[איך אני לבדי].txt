<h1>[איך אני לבדי]</h1>
אברהם אבן עזרא
<blockquote><p>אֵיךְ אֲנִי לְבַדִּי       נָד – וְכָל זְאֵב          יִרְדְּפֵנִי?</p></blockquote>
<blockquote><p>מַה לְּצוּר לְבָבִי      סָר – וְכָל כְּאֵב           יֹאחֲזֵנִי?</p></blockquote>
<br/>
<blockquote><p>בַּעֲוֹן אֲבוֹתַי          נֶהֱפַּךְ אֲבִי-           עַד לְאוֹרֵב,</p></blockquote>
<blockquote><p>וָאֲקַו לְמָתַי           מוֹעֲדֵי צְבִי          חֵן יְקָרֵב.</p></blockquote>
<blockquote><p>שָׁמְמוּ בְּנוֹתַי,       הֶחֱלָם שְׁבִי,           עַד לְחֶרֶב</p></blockquote>
<blockquote><p>נֶהֱפַךְ לְשַׁדִּי,          עַד כְּלוֹת חֲלֵב           שֹׁד הֲמוֹנִי –</p></blockquote>
<blockquote><p>אַךְ לְבַב יְרִיבִי          יֶאֱמַץ כְּלֵב          תַּחְכְּמוֹנִי.</p></blockquote>
<br/>
<blockquote><p>רַב לְפִי לְיָשִׁים          עַד טְרוֹף, וְהֵן          עַד לְכָלָה.</p></blockquote>
<blockquote><p>בִּקְּשׁוּ אֲנָשִׁים           כָּל צֳרִי – וְאֵין           לִי תְעָלָה,</p></blockquote>
<blockquote><p>כִּי עֲדַת קְדוֹשִׁים           נִמְשְׁלוּ עֲדֶן           כַּחֲלָלָה.</p></blockquote>
<blockquote><p>[…] לְעַבְדִּי           שָׁב וְיַחֲצֵב           עֹז גְּאוֹנִי,</p></blockquote>
<blockquote><p>יַאֲמִין בְּנָבִיא           קָם וְיַעֲצֵב           בּוֹ לְקוֹנִי.</p></blockquote>
<br/>
<blockquote><p>מִי יְנַחֲמֵנִי,           אוֹהֲבִי, וְצַר           לִי וְכֹחִי</p></blockquote>
<blockquote><p>תַם וְיִשְׂטְמֵנִי          דוֹד וּמַעֲצָר          אֵין לְרוּחִי?</p></blockquote>
<blockquote><p>אֶחֱזֶה בְעֵינַי:           נִתְּנָה חֲצַר          אֵל לְאָחִי.</p></blockquote>
<blockquote><p>יַעֲלֹז לְנֶגְדִּי           צַר בְּהָחֳרֵב           בֵּית מְעוֹנִי.</p></blockquote>
<blockquote><p>אוֹר שְׁלַח וְהָבִיא           לִי – וְהַעֲרֵב          אוֹר לְמוֹנִי!</p></blockquote>