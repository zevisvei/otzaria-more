<h1>[אֶל אֵל אֲשֶׁר עֲלִילוֹת]</h1>
אברהם אבן עזרא
<blockquote><p>אֶל אֵל, אֲשֶׁר עֲלִילוֹת לוֹ נִתְכְּנוּ, / לִבִּי וּבְשָׂרִי יְרַנְּנוּ.</p></blockquote>
<br/>
<blockquote><p>           בּוֹ יַעְנוּ בְרוּאָיו, בְּלִי רְאוֹת,</p></blockquote>
<blockquote><p>           כִּי בִּפְנִים וְחִיצוֹן שָׂם מִפְלְאוֹת</p></blockquote>
<blockquote><p>           יָדָיו, עַד לְנַפְשָׁם הָיוּ וְאוֹת –</p></blockquote>
<blockquote><p>שָׁמַיִם בְּלִי פֶה יְשַׁנְּנוּ, / הָאֲרָצוֹת בְּלִי קוֹל עֹז יְתַנּוּ.</p></blockquote>
<br/>
<blockquote><p>           רוּחַ הֶחֱיַתְנִי מַה נִפְלְאָה,</p></blockquote>
<blockquote><p>            עַל צֶלֶם אֱלֹהִים אָז נִבְרְאָה,</p></blockquote>
<blockquote><p>           כִּי כִסֵּא דְמוּת כִּסְאוֹ נָשְׂאָה –</p></blockquote>
<blockquote><p>דְּרָכֶיהָ בְדַרְכּוֹ יִתְכּוֹנְנוּ / בָּם חַסְדֵי אֲדוֹנָי יִתְבּוֹנְנוּ.</p></blockquote>
<br/>
<blockquote><p>           מַעְמַד הַגְּוִיּוֹת בּוֹ לַחֲסוֹת,</p></blockquote>
<blockquote><p>           כִּי חַיּוֹת לְהִתְחַבֵּר מוֹאֲסוֹת;</p></blockquote>
<blockquote><p>           אִם לֹא יַעַזְרֵם – מַה יּוּכְלוּ עֲשׂוֹת?</p></blockquote>
<blockquote><p>אֵלָיו כַּעֲבָדִים יִתְחַנְּנוּ, / כִּי כֻלָּם בְּטוּבוֹ יִתְעַדְּנוּ.</p></blockquote>