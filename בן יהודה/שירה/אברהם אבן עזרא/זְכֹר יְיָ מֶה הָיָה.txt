<h1>זְכֹר יְיָ מֶה הָיָה</h1>
אברהם אבן עזרא
<p>קינה לט׳ באב</p>
<blockquote><br/> <p>זְכֹר, יְיָ, מֶה הָיָה לַאֲבוֹתֵינוּ,</p></blockquote>
<blockquote><p>הַבִּיטָה וּרְאֵה אֶת חֶרְפָּתֵנוּ!</p> <br/> <p>זְכֹר, יְיָ, יוֹם אוֹיֵב בָּא וּגְדוּדוֹ,</p></blockquote>
<blockquote><p>וַיָּשֶׂם אֶל אֵם דֶּרֶךְ מַעֲמָדוֹ,</p></blockquote>
<blockquote><p>וְאֶל צִיּוֹן הָיָה הַקֶּסֶם בְּיָדוֹ,</p></blockquote>
<blockquote><p>וּבִתְרָפָיו שָׁאַל וְרָאָה בִּכְבֵדוֹ –</p></blockquote>
<blockquote><p>וַאֲנַחְנוּ לֹא רָאִינוּ אוֹתוֹתֵינוּ.</p> <br/> <p>זְכֹר, יְיָ, יוֹם בָּא בְּבֵיתְךָ גּוֹי אַכְזָר,</p></blockquote>
<blockquote><p>וְיַד שָׁלַח וּבְשַׂר חֲסִידֶיךָ גָּזָר,</p></blockquote>
<blockquote><p>וַיַּעַן: ׳אַיֵּה אֵל עֹז הִתְאַזָּר?</p></blockquote>
<blockquote><p>וּמַה הוֹעִיל כִּי לֹא תִשְׁתַּחֲוֶה לְאֵל זָר?׳</p></blockquote>
<blockquote><p>נֶאֱלַמְנוּ – וְיֵשׁ אִתָּנוּ שְׂפָתֵינוּ.</p> <br/> <p>זְכֹר, יְיָ, יוֹם רַבָּה הַמִּגְעֶרֶת,</p></blockquote>
<blockquote><p>וְנִשְׁאַרְנוּ עֲרוּמִים מִכָּל תִּפְאֶרֶת –</p></blockquote>
<blockquote><p>לֹא אָרוֹן, לֹא כְרוּבִים וְלֹא כַפֹּרֶת,</p></blockquote>
<blockquote><p>לֹא כֹהֵן, לֹא עֲבוֹדָה וְלֹא מִשְׁמֶרֶת,</p></blockquote>
<blockquote><p>לֹא עוֹלָה לְכַפֵּר עַל נַפְשׁוֹתֵינוּ.</p></blockquote>