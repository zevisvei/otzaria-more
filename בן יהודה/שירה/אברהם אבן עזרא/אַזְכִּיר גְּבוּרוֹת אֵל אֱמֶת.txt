<h1>אַזְכִּיר גְּבוּרוֹת אֵל אֱמֶת</h1>
אברהם אבן עזרא
<p>פיוט לקריאת התורה (לשמחת תורה)</p>
<blockquote><br/> <p>אַזְכִּיר גְּבוּרוֹת אֵל אֱמֶת וּשְׁלוּחוֹ,</p></blockquote>
<blockquote><p>נֶאְמָן וְנָתַן נֵרְדְּ זִכְרוֹ רֵיחוֹ.</p></blockquote>
<blockquote><p>בָּא בָעֲרָפֶל אָז, וְלֹא אָכַל יְמֵי</p></blockquote>
<blockquote><p>שִׁבְתּוֹ בְּהַר סִינַי – וְלֹא סָר כּוֹחוֹ.</p></blockquote>
<blockquote><p>רָאָה כְּבוֹד אֵל הַמְּדַבֵּר עִמּוֹ</p></blockquote>
<blockquote><p>פָּנִים אֱלֵי פָנִים וְנִשְׂגַּב שִׂיחוֹ.</p></blockquote>
<blockquote><p>הִתְנַבְּאוּ שִׁבְעִים זְקֵנִים, נֶאֱצַל</p></blockquote>
<blockquote><p>רוּחַ יְקָר לָהֶם – אֲבָל מֵרוּחוֹ.</p></blockquote>
<blockquote><p>מַה נִּפְלְאוּ מוֹפְתָיו בְּמִצְרַיִם וְיָם! –</p></blockquote>
<blockquote><p>עָשָׂה לְאֵל מִקְדָּשׁ וְשָׁם שָׂם נוּחוֹ.</p></blockquote>
<blockquote><p>פָּנָיו כְּשֶׁמֶשׁ זָהֲרוּ, עַד מוֹתוֹ</p></blockquote>
<blockquote><p>לֹא כָהֲתָה עֵינוֹ וְלֹא נָס לֵחֹה.</p> <br/></blockquote>