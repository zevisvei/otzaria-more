<h1>אֲצוּלָה לְפָנִים בְּכִסֵּא עֲרָבוֹת</h1>
אברהם אבן עזרא
<p>פיוט לקריאת התורה (לשמחת תורה?)</p>
<blockquote><br/> <p>אֲצוּלָה לְפָנִים בְּכִסֵּא עֲרָבוֹת,</p></blockquote>
<blockquote><p>לְאֶרֶץ מְשׁוּכָה בְּחַבְלֵי אֲהָבוֹת.</p></blockquote>
<blockquote><p>בְּאָרוֹן גְּנָזָהּ אֲבִיר הַתְּעוּדָה,</p></blockquote>
<blockquote><p>וְעִזּוּז צְפָנָהּ בְּחַדְרֵי לְבָבוֹת.</p></blockquote>
<blockquote><p>רְבִיד חֵן נְתַתָּהּ, מְסַיֵּם, חֲתַמְתָּהּ,</p></blockquote>
<blockquote><p>בְּפֶה הֶחֱלַצְתָּהּ כְּגֶשֶׁם נְדָבוֹת.</p></blockquote>
<blockquote><p>הֲמוֹנֵי חֲסָדִים תְּשַׁלַּח סְבִיבָךְ</p></blockquote>
<blockquote><p>וּבִמְצוֹק זְמַנָּךְ תְּהִי לָךְ רְחוֹבוֹת.</p></blockquote>
<blockquote><p>מְאוֹרָהּ בְּיוֹמָךְ וְלֵילָךְ יְאִירָךְ,</p></blockquote>
<blockquote><p>אֲבָל לֹא כְשֶׁמֶשׁ תְּכֻסֶּה בְּעָבוֹת.</p></blockquote>
<blockquote><p>שְׂמַח, כִּי בְשֶׁלָּהּ תְּאֻשָּׁר תְּבֹרָךְ</p></blockquote>
<blockquote><p>בְּכָל הַבְּרָכוֹת אֲשֶׁר בָּהּ כְּתוּבוֹת.</p></blockquote>