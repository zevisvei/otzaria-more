<h1>רָנִּי וְשִׂמְחִי</h1>
אברהם אבן עזרא
<blockquote><p>רָנִּי וְשִׂמְחִי, כִּי הִנְנִי בָא</p> <p>וְעַל כָּל פְּשָׁעִים תְּכַסֶּה אַהֲבָה.</p> <br/> <p>אֲהוּבָה, חֲשׁוּקָה, יַעֲלַת אֲהָבִים</p> <p>נְתַתִּיךְ, נְצַרְתִּיךְ מִידֵי זְאֵבִים –</p> <p>וְאֵיךְ אֵשְׁכָּחֵךְ, וּמַיִם רַבִּים</p> <p>לֹא יוּכְלוּ לְכַבּוֹת הָאַהֲבָה?</p> <br/> <p>בְּצֶדֶק וּמִשְׁפָּט לִי אֵרַשְׂתִּיךְ</p> <p>וְאַהֲבַת עוֹלָם לָעַד אֲהַבְתִּיךְ,</p> <p>וּבִימִין צִדְקִי עֲזַרְתִּיךְ תְּמַכְתִּיךְ</p> <p>וּמִפַּח יְקוּשִׁים פְּדִיתִיךְ בְּחִבָּה.</p> <br/> <p>רָעֹה אֶרְעֵךְ וְאֶבְנֶה הֲדוֹמִי,</p> <p>וֶאֱדוֹם וְקֵדָר וְכוּשׁ וַאֲרָמִי</p> <p>אַשְׁפִּיל, וְאֶשְׁפֹּךְ עֲלֵיהֶם זַעֲמִי.</p> <p>וְאָז תַּעֲלֹזִי וְלֹא תִכָּלְמִי</p> <p>וְצָנִיף טָהוֹר אֶצְנְפֵךְ אַהֲבָה.</p> <br/> <p>הִנְנִי, אֲחוֹתִי, אֲבִיאֵךְ לְגַנִּי,</p> <p>אַשְׁקֵךְ גְּבִיעִי עֲסִיס רִמּוֹנִי,</p> <p>אֲשִׂימֵךְ כְּחוֹתָם עַל יַד יְמִינִי</p> <p>וְאֶבְנֶה דְבִירֵךְ, זְנוּחָה עֲזוּבָה.</p> <br/> <p>מִידֵי אוֹיְבִים אֶפְדֶה מְשׁוּכָה</p> <p>וְאוֹתָהּ אָשִׁיב לְעִיר הַמְּלוּכָה,</p> <p>וְלָהּ אֶזְכְּרָה עוֹד אַהֲבָה נְסוּכָה –</p> <p>כִּי עַזָּה כַמָּוֶת אַהֲבָה.</p></blockquote>