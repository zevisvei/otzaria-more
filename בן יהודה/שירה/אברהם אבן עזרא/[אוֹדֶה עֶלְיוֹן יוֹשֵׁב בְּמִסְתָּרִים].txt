<h1>[אוֹדֶה עֶלְיוֹן יוֹשֵׁב בְּמִסְתָּרִים]</h1>
אברהם אבן עזרא
<blockquote><p>אוֹדֶה עֶלְיוֹן יוֹשֵׁב בְּמִסְתָּרִים, / נֶעְלָם – וּמַעֲשָׂיו מִמַּעֲשָׂיו נִכָּרִים,</p></blockquote>
<blockquote><p>הַמֵּאִיר לָאָרֶץ וְלַדָּרִים.</p></blockquote>
<br/>
<blockquote><p>בִּדְבָרָיו אוֹפַנִּים סָבָבוּ,</p></blockquote>
<blockquote><p>וּמֹאזְנֵי שַׁחַק בְּרוּחוֹ נִצָּבוּ,</p></blockquote>
<blockquote><p>וּכְשַׁחַק מֹאזְנַיִם נֶחְשָׁבוּ –</p></blockquote>
<blockquote><p>וּהוּא שׁוֹפֵט, זֶה יַשְׁפִּיל וְזֶה יָרִים.</p></blockquote>
<br/>
<blockquote><p>רָמָה עַל מַחְשֶׁבֶת חָכְמָתוֹ,</p></blockquote>
<blockquote><p>וַיְגַלֶּה לָרוֹעִים עֲלוּמָתוֹ,</p></blockquote>
<blockquote><p>וּבְאֵר מַיִם חַיִּים הִיא דָתוֹ –</p></blockquote>
<blockquote><p>מִמֶּנּוּ יַשְׁקוּ כָל הָעֲדָרִים.</p></blockquote>
<br/>
<blockquote><p>מֵאוֹרוֹ עֵינֵי לֵב תָּאֹרְנָה,</p></blockquote>
<blockquote><p>וּדְרָכָיו הַמַּעֲגָל תִּצֹּרְנָה,</p></blockquote>
<blockquote><p>מַחֲשֶׁה – וְחָכְמָה בַּעֲדוֹ תָּרֹנָּה:</p></blockquote>
<blockquote><p>דֹבֵר צֶדֶק, מַגִּיד מֵישָׁרִים!</p></blockquote>