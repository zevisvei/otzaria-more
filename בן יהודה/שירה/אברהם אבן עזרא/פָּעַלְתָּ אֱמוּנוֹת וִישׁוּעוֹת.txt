<h1>פָּעַלְתָּ אֱמוּנוֹת וִישׁוּעוֹת</h1>
אברהם אבן עזרא
<p>רהיט</p>
<blockquote><br/> <p>פָּעַלְתָּ אֱמוּנוֹת וִישׁוּעוֹת בָּאָרֶץ לְעֵינַי – / מָכוֹן לְשִׁבְתְּךָ פָּעַלְתָּ יְיָ.</p></blockquote>
<blockquote><p>פָּעַלְתָּ בְּכֹחֲךָ הַגָּדוֹל הַכֹּל וַתְּכִינֵהוּ – / כֹּל פָּעַל יְיָ לַמַּעֲנֵהוּ.</p></blockquote>
<blockquote><p>פָּעַלְתָּ רֻבֵּי נִפְלָאוֹת, בָּעוֹלָם חוֹלַלְתָּ, / אֲבוֹתֵינוּ סִפְּרוּ לָנוּ פֹּעַל פָּעַלְתָּ.</p></blockquote>
<blockquote><p>פָּעַלְתָּ הַיֹּשֶׁר וְהָאֱמֶת, לְהוֹדִיעַ הַשּׁוֹאֵל: הֶן כָּל אֵלֶּה יִפְעַל אֵל.</p></blockquote>
<blockquote><p>פָּעַלְתָּ מִשְׁפָּט וּצְדָקָה וְהַשְׂכֵּל תַּשְׂכִּילֵנוּ, / כִּי גַּם כָּל מַעֲשֵׂינוּ פָּעַלְתָּ לָּנוּ.</p></blockquote>
<blockquote><p>פָּעַלְתָּ חֶסֶד נִבְרָאֶיךָ, לוֹ יִתְבּוֹנָנוּ, / עוּזָּה אֱלֹהִים זוּ פָּעַלְתָּ לָּנוּ.</p></blockquote>
<blockquote><p>פָּעַלְתָּ זְכוֹר אוֹת לְבִנְךָ לְמַלֹּאת מַאֲוַיֵּהוּ – / יְיָ, פָּעָלְךָ בְּקֶרֶב שָׁנִים חַיֵּיהוּ.</p></blockquote>
<blockquote><p>פָּעַלְתָּ קְדוֹשִׁים וְלָהֶם תִּצְפֹּן טוּבָךְ, / פָּעַלְתָּ לַחֹסִים בָּךְ.</p></blockquote>