<h1>[אי גבורתך ימין אל הן באזני]</h1>
אברהם אבן עזרא
<blockquote><p>אֵי גְבוּרָתֵךְ יְמִין אֵל? / הֵן בְּאָזְנַי אָז שְׁמַעְתִּיךָ!</p></blockquote>
<blockquote><p>נוֹאֲשָׁה נַפְשִׁי לְהָרִים / רֹאשׁ, כְּאִלּוּ לֹא יְדַעְתִּיךְ.</p></blockquote>
<blockquote><p>בָּא בְמָסֹרֶת בְּרִיתָךְ / בַּשֶּׁבִי יָצָא לְעֵינָךְ,</p></blockquote>
<blockquote><p>שָׁכְנוּ זָרִים בְּבֵיתָךְ / יַחְשְׁבוּ כִּי בָם רְצוֹנָךְ,</p></blockquote>
<blockquote><p>בַּחֲזוֹתָם אֶת חֲמָתָךְ / עָמְדָה בֵינִי וּבֵינָךְ –</p></blockquote>
<blockquote><p>מָשְׁלָה יַד כָּל מְגָאֵל / בִּי, וְלִי יֹאמַר: 'קְדַשְׁתִּיךְ!</p></blockquote>
<blockquote><p>מַה תְּקַוִּי עוֹד – וְדוֹרִים / עָבְרוּ, וַאֲנִי יְרַשְׁתִּיךְ?'</p></blockquote>
<blockquote><p>רַפְּדוּנִי סוֹד נְבִיאִים, / סַמְּכוּנִי כָּל חֲכָמִים,</p></blockquote>
<blockquote><p>כִּי זְמַנֵּי קֵץ פְּלָאִים / הֵם סְתוּמִים וַחֲתוּמִים,</p></blockquote>
<blockquote><p>מִי יְרַפֵּא תַּחֲלוּאִים / בִּי – וּמִסַּפֵּר עֲצוּמִים?</p></blockquote>
<blockquote><p>'שַׁאֲלִי, קִרְיַת אֲרִיאֵל, / שָׁאֲלִי נָא אִם שְׁכַחְתִּיךְ</p></blockquote>
<blockquote><p>יִזְּלוּ עֵינַי נְהָרִים / כִּי בְלִי כָבוֹד נְתַתִּיךְ.'</p></blockquote>
<blockquote><p>מַחֲנוֹת קֹדֶשׁ פְּזוּרִים / מִבְּלִי רוֹעֶה עֲזוּבִים,</p></blockquote>
<blockquote><p>כִּי בְלִי כֶסֶף מְכוּרִים, / גַּם כְּצֹאן טִבְחָה חֲשׁוּבִים.</p></blockquote>
<blockquote><p>שׁוֹבְבוּ רוּחָם סְפָרִים / מִשְּׂפַת חָזוֹן כְּתוּבִים:</p></blockquote>
<blockquote><p>'כָּל נְבִיאַי דִּבְּרוּ אֶל / נַחֲלָתִי: אֵיךְ עֲזַבְתִּיךְ?</p></blockquote>
<blockquote><p>בַּעֲבוּר חֶסֶד נְעוּרִים / אַהֲבַת עוֹלָם אֲהַבְתִּיךְ!'</p></blockquote>