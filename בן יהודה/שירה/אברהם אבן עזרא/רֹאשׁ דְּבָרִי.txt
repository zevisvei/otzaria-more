<h1>רֹאשׁ דְּבָרִי</h1>
אברהם אבן עזרא
<blockquote><p>רֹאשׁ דְּבָרִי בַּמֶּה אֲקַדֵּם מְעוֹנָה?</p> <p>רֹאשׁ אַשְׁפִּיל וְאָבוֹא בְמִלָּה נְכוֹנָה</p> <p>רֹאשׁ הָאַשְׁמֹרֶת הַתִּיכוֹנָה.</p> <br/> <p>אֶת לְבָבִי אֶתְּנָה לָדַעַת: מַה</p> <p>נַּפְשִׁי וְאֵיכָה אֲנִי וְלָמָּה וְעַל מָה?</p> <p>חָשַׁבְתִּי לֶאֱחֹז דֶּרֶךְ מְזִמָּה</p> <p>וְעַל מַחֲנֵה שֵׂכֶל רוּחִי חוֹנָה.</p> <br/> <p>בְּעֶצֶם הָעוֹלָם אֶרְאֶה פְלָאִים:</p> <p>מִקְרִים יִתְחַדְּשׁוּ, יוֹצְאִים וּבָאִים –</p> <p>וְאֵדַע בֶּאֱמֶת כִּי הֵם נִבְרָאִים!</p> <p>אַשְׁרֵי אֱנוֹשׁ אֲשֶׁר בָּזֹאת עֵינוֹ פוֹנָה.</p> <br/> <p>רַעְיוֹנַי יְעִירוּנִי עוֹד לְבַקֵּשׁ:</p> <p>מָה הַבּוֹרֵא? כְּבָר נוֹדַע כִּי יֵשׁ!</p> <p>וְהָעוֹלָם מְחֻדָּש וְהוּא הַמְּחַדֵּשׁ,</p> <p>וְכָל בְּרִיאָה בְּלִי זְמַן וּבְלִי יֵשׁ כּוֹנְנָה.</p> <br/> <p>מַה תְּבַקְּשׁוּ הֶבֶל, הוֹלְכִים אַחֲרֵי</p> <p>חָכְמוֹת אֵין מוֹעִיל בָּהֶם, וּבוֹעֲרֵי</p> <p>‘אֵיךְ נִמְצָא גֶרֶם וְעָלָיו מִקְרֶה?’</p> <p>בִּינוּ מַה נַּפְשְׁכֶם בָּרִאשׁוֹנָה!</p></blockquote>