<h1>לִכְבוֹד אֲדוֹנַיִךְ הִשְׁתַּחֲוִי</h1>
אברהם אבן עזרא
<blockquote><p>לִכְבוֹד אֲדוֹנַיִךְ הִשְׁתַּחֲוִי</p> <p>וּבְטַל תְּהִלָּתוֹ תָּמִיד חֲוִי;</p> <p>מִמַּעְגְּלֵי יֹשֶׁר אַל תַּעֲוִי –</p> <p>נֶגְדּוֹ מְסִלָּתֵךְ עוֹד סַקְּלִי,</p> <p>עַל מַעֲלָה רָמָה תַּעֲלִי.</p> <br/> <p>עִזְבִי מְגוּרַיִךְ, וּלְכִי לְדוֹד</p> <p>מֵרֹב חֲטָאַיִךְ הִרְחִיק נְדוֹד,</p> <p>אוּלַי יְשִׁיבֵךְ לוֹ – תִּרְאִי כְּבוֹד</p> <p>כִּסְאוֹ, אֱלֵי הוֹדוֹ תֵּאָצְלִי,</p> <p>וּבְיוֹם מְהוּמַת [מוֹת] תִּנָּצְלִי.</p> <br/> <p>זֶה לָּךְ בְּתֵבֵל אוֹת: עֵת תֵּלְכִי –</p> <p>כָּל הוֹן וְכָל יָקָר בָּהּ תַּשְׁלְכִי,</p> <p>וּלְזִיו יְקַר יוֹצְרֵךְ תִּמָּשְׁכִי.</p> <p>עַל מָה, יְחִידָתִי, תִּתְהַלְּלִי?</p> <p>שׁוּבִי אֱלֵי דוֹדֵךְ טוֹב לָךְ וְלִי.</p> <br/> <p>רָחַב לְבָבִי עֵת אֶזְכֹּר שְׁמוֹ,</p> <p>כִּי כָל לְבַב נִבְרָא הוּא חִכְּמוֹ.</p> <p>שִׂימִי תְהִלָּתֵךְ דָּת נָאֳמוֹ,</p> <p>מִלַּהֲגוֹת שִׁירִים אַל תַּחְדְּלִי</p> <p>וּבְרַחֲמָיו תָּמִיד הִסְתּוֹלֲלִי.</p></blockquote>