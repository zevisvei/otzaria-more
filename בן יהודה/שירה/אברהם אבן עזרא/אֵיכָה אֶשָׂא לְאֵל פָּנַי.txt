<h1>אֵיכָה אֶשָׂא לְאֵל פָּנַי</h1>
אברהם אבן עזרא
<blockquote><p>אֵיכָה אֶשָּׂא לְאֵל פָּנַי, / וַאֲנִי מֵחֲסָדִים עָרוֹם?</p> <p>בַּמֶּה אֲקַדֵּם אֲדֹנָי, / אִכַּף לֵאלֹהֵי מָרוֹם?</p> <br/> <p>בְּקָרְאִי שְׁמָעֵנִי, מַלְכִּי, / וּרְצֵה שַׁוְעִי כְנִסְכִּי,</p> <p>וְעָזְרֵנִי עַל אוֹיְבַי, כִּי / רַבִּים לֹחֲמִים לִי, מָרוֹם.</p> <br/> <p>רְאֵה וְהַבֵּט, צוּרִי קְדוֹשִׁי, / וְקַנֵּא לְחֻרְבַּן מִקְדָּשִׁי,</p> <p>וְלִפְדּוֹת נְפוּצַי מִמּוֹקְשִׁי / שְׁלַח יָדֶיךָ מִמָּרוֹם.</p> <br/> <p>הַשְׁקִיפָה וְחֹן בְּחֶמְלָתְךָ, / כִּי אֵין לָנוּ זוּלָתָךְ,</p> <p>חַנּוּן וְצַדִּיק; צִדְקָתְךָ, / אֱלֹהִים, עַד מָרוֹם.</p> <br/> <p>מָעוֹז לַדַּל, הַעֲלֵנוּ / מָרוֹם, כִּי לְךָ הוֹחַלְנוּ,</p> <p>עַד יֵעָרֶה עָלֵינוּ / רוּחַ מִמָּרוֹם.</p></blockquote>