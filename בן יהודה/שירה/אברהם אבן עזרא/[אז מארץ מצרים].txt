<h1>[אז מארץ מצרים]</h1>
אברהם אבן עזרא
<p>זולת</p>
<br/>
<blockquote><p>אָז מֵאֶרֶץ מִצְרַיִם בְּכוֹרִי כִּנִּיתִיךָ</p></blockquote>
<blockquote><p>עֲלֵי נֶשֶׁר נְשָׂאתִיךָ, בַּמִּדְבָּר מְצָאתִיךָ –</p></blockquote>
<blockquote><p>אָנֹכִי יְיָ אֱלֹהֶיךָ אֲשֶׁר הוֹצֵאתִיךָ!</p></blockquote>
<br/>
<blockquote><p>בִּינוּ, בּוֹעֲרִים בָּעָם, רוֹדְפִים אַחֲרֵי תֹהוּ:</p></blockquote>
<blockquote><p>אֶל מִי תְדַמְּיוּן עֶלְיוֹן, עֶלְיוֹן אֵין כָּמוֹהוּ?</p></blockquote>
<blockquote><p>אֲנִי יְיָ רִאשׁוֹן וְאֶת אַחֲרוֹנִים אֲנִי הוּא.</p></blockquote>
<br/>
<blockquote><p>רְאוּ עַתָּה כִּי אֲנִי הוּא אֶעֱשֶׂה כֹל אִוִּיתִי</p></blockquote>
<blockquote><p>וּמִפְעֲלוֹתַי לְאוֹתוֹת עַל מַחְשְֹבוֹתַי שִׁוִּיתִי,</p></blockquote>
<blockquote><p>אֲנִי יָדַי נָטוּ שָׁמַיִם וְכָל צְבָאָם צִוִּיתִי.</p></blockquote>
<br/>
<blockquote><p>מָלֵא כְבוֹדִי הַכֹּל, בְּאוֹרִי אוֹרִים נְגֹהִים,</p></blockquote>
<blockquote><p>אַךְ מַחְשְׁבוֹתַי עָמְקוּ וְגָבְהוּ עַל כָּל גְּבֹהִים –</p></blockquote>
<blockquote><p>אֲנִי יְיָ וְאֵין עוֹד, זוּלָתִי אֵין אֱלֹהִים!</p></blockquote>