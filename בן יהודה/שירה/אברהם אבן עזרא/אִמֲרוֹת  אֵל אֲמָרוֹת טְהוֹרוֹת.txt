<h1>אִמֲרוֹת אֵל אֲמָרוֹת טְהוֹרוֹת</h1>
אברהם אבן עזרא
<blockquote><p>אִמֲרוֹת אֵל אֲמָרוֹת / טְהוֹרוֹת. <br/><br/> בַּחֲקֹר הָאֱנוֹשׁ בָּם</p> <p>יִמְצְאוּ, כִּי בְקִרְבָּם</p> <p>אוֹת, וְחָלַק לְבָבָם –</p> <p>אִשְּׁרָם אֵל בְּתוֹרוֹת / יְשָׁרוֹת. <br/><br/> רֻשְּׁמוּ עַל סְפָרִים</p> <p>מַעֲשָׂיו הַיְשָׁרִים,</p> <p>עַד יְבוֹאוּן אֲחֵרִים –</p> <p>יֶחֱזוּ עוֹד גְּבוּרוֹת / אֲחֵרוֹת. <br/><br/> הוּא לְמִחְיַת בְּרוּאִים,</p> <p>הוּא לְמִקְוֵה צְמֵאִים,</p> <p>הוּא לְמִסְעַד נְכֵאִים,</p> <p>הוּא לְחוֹמוֹת בְּצוּרוֹת / בַּצָּרוֹת. <br/><br/> מִי יְסוֹבֵב שְׁחָקָיו?</p> <p>מִי שְׁקָלָיו עֲלֵי קַו?</p> <p>מִי נְהָגָם בְּחֻקָּיו?</p> <p>מִי בְאוֹרוֹ מְאוֹרוֹת / מְאִירֹות? <br/></p></blockquote>