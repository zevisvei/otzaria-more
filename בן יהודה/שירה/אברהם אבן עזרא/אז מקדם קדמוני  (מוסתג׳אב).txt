<h1>אז מקדם קדמוני (מוסתג׳אב)</h1>
אברהם אבן עזרא
<blockquote><p>אָז מִקֶּדֶם קַדְמוֹנָי</p></blockquote>
<blockquote><p>הִקְדַּמְתָּ תְשׁוּבָה לִנְסוֹגֵי אֱמוּנָי,</p></blockquote>
<blockquote><p>וּבְעַד מְשׁוּבָתָם אֶל יְיָ</p></blockquote>
<blockquote><p>שִׁוַּעְתִּי אֵלֶיךָ.</p> <br/> <p>נִסְמַכְתִּי עַל אִמְרַת הַמַּחֲזוֹת</p></blockquote>
<blockquote><p>כִּי תַעֲבִיר זְדוֹנוֹת וּנְלוֹזוֹת,</p></blockquote>
<blockquote><p>וְעָלֶיהָ נִשְׁעֲנוּ מְתֵי פֶשַׁע, וְעַל זֹאת</p></blockquote>
<blockquote><p>יִתְפַּלֵּל כָּל חָסִיד אֵלֶיךָ.</p> <br/> <p>יוֹם זֶה עֲדַת שׁוֹבָבִים</p></blockquote>
<blockquote><p>לִפְנֵי יְיָ נִצָּבִים,</p></blockquote>
<blockquote><p>אֲבָל אֲשֵׁמִים אֲנַחְנוּ וְחַיָּבִים –</p></blockquote>
<blockquote><p>וְעַתָּה שַׁבְנוּ אֵלֶיךָ.</p> <br/> <p>אָנוּ פָנֶיךָ מְבַקְּשִׁים</p></blockquote>
<blockquote><p>וְכֻלָּנוּ בּוֹשִׁים וְשִׁירוֹת מַגִּישִׁים,</p></blockquote>
<blockquote><p>אַל נָא תָשִׁיב פְּנֵי אֲנָשִׁים</p></blockquote>
<blockquote><p>אֲשֶׁר בָּאוּ אֵלֶיךָ.</p> <br/> <p>בִּסְלִיחָתְךָ שַׂמְתִּי בִּטְחוֹנִי,</p></blockquote>
<blockquote><p>בַּעֲבוּרָהּ נְשָׂאתִיךָ בְּרַעְיוֹנִי,</p></blockquote>
<blockquote><p>וְעַתָּה מְלִיצִי הֶגְיוֹנִי</p></blockquote>
<blockquote><p>שָׁלֹחַ שָׁלַחְתִּי אֵלֶיךָ.</p> <br/> <p>רָם, אִם תִּשָּׂא הַיּוֹם לְמַעֲלֵנוּ –</p></blockquote>
<blockquote><p>רַבּוֹת עָשִׂיתָ אַתָּה אֱלֹהֵינוּ,</p></blockquote>
<blockquote><p>נִפְלְאֹתֶיךָ וּמַחְשְׁבֹתֶיךָ אֵלֵינוּ,</p></blockquote>
<blockquote><p>אֵין עֲרֹךְ אֵלֶיךָ!</p> <br/> <p>מְאוֹר פָּנַי לִסְלִיחוֹת שָׁמַיִם</p></blockquote>
<blockquote><p>אֶשְׁטַח וְאֶשָּׂא כַפָּיִם,</p></blockquote>
<blockquote><p>כִּי כְאַיָּל תַּעֲרֹג עַל אֲפִיקֵי מָיִם</p></blockquote>
<blockquote><p>כֵּן נַפְשִׁי תַעֲרֹג אֵלֶיךָ.</p> <br/> <p>חֲזֵה, כִּי בְךָ בָטָחְתִּי;</p></blockquote>
<blockquote><p>וְאִם שָׁוְא וְטָפֵל טָחְתִּי –</p></blockquote>
<blockquote><p>הִנֵּה כַפַּי בְּמֹעַל שִׁטָּחְתִּי</p></blockquote>
<blockquote><p>יָדַי אֵלֶיךָ.</p> <br/> <p>זְכֹר עֶבֶד עֲשָׁקוּהוּ קוֹנָיו,</p></blockquote>
<blockquote><p>מַהֵר לִשְׁבֹּר עֹל צַוְּארוֹנָיו,</p></blockquote>
<blockquote><p>וְאַל תַּסְגִּיר עֶבֶד אֶל אֲדוֹנָיו</p></blockquote>
<blockquote><p>אֲשֶׁר יִנָּצֵל אֵלֶיךָ.</p> <br/> <p>קוֹל עַמְּךָ בְּהִתְפַּלֲלָם</p></blockquote>
<blockquote><p>הַקְשִׁיב, וְיִרְפָּא מַחֲלָם;</p></blockquote>
<blockquote><p>וְעַתָּה קַח לְךָ מִכָּל מַהֲלָלָם</p></blockquote>
<blockquote><p>וַאֲסַפְתּוֹ אֵלֶיךָ.</p></blockquote>