<h1>אַיֵּה עֹפֶר יְדִידוּת</h1>
אברהם אבן עזרא
<p>אהבה</p>
<blockquote><br/> <p>׳אַיֵּה עֹפֶר יְדִידוּת, נֶפֶשׁ מוֹשְׁלָה בַּנְּפָשִׁים?</p></blockquote>
<blockquote><p>בָּרַח, וְנָטַשׁ בְּקִרְבִּי אָהֳלֵי תְשׁוּקָתוֹ נְטוּשִׁים.׳</p></blockquote>
<blockquote><p>׳רְאִינוּךְ תִּרְעִי, רַעְיָה, מִלַּיִךְ לֹא מְפֹרָשִׁים –</p></blockquote>
<blockquote><p>מַה דּוֹדֵךְ מִדּוֹד, הַיָּפָה בַּנָּשִׁים?׳</p> <br/> <p>׳תְּמוּנָתוֹ מֵהַגִּיד בְּאִמְרַת פִּי נִשְׂגָּבָה,</p></blockquote>
<blockquote><p>אַךְ עַל לוּחַ לֵב בְּעֵט סְעִפַּי נִכְתָּבָה;</p></blockquote>
<blockquote><p>תָּאֳרוֹ – אֵין כָּמֹהוּ, וְאִם בְּמִלָּה נִקָּבָה –</p></blockquote>
<blockquote><p>דּוֹדִי צַח וְאָדוֹם דָּגוּל מֵרְבָבָה.׳</p> <br/> <p>׳בִּשְׁבוּעַת צִבְאוֹת צְבָאוֹת הֲלֹא עוֹרַרְתָּנוּ,</p></blockquote>
<blockquote><p>דִּבַּרְנוּךְ לְבָאֵר אֶת דְּבָרַיִךְ – הֲלֹא הִשְׁמַעְתָּנוּ!</p></blockquote>
<blockquote><p>כֵּן דְּמוּת כָּל עֹפֶר, וּמַה יִּתְרוֹן – הוֹדַעְתָּנוּ,</p></blockquote>
<blockquote><p>מַה דּוֹדֵךְ מִדּוֹד, שֶׁכָּכָה הִשְׁבַּעְתָּנוּ?׳</p> <br/> <p>׳הַהוּא שִׂמְחַת עוֹלָם, בְּזִכְרוֹ לִבּוֹת עוֹלְזִים,</p></blockquote>
<blockquote><p>דְּמוּתוֹ מְדַבְּרוֹת בַּעֲדוֹ וְתָאֳרוֹ מְחַוִּים הַחוֹזִים,</p></blockquote>
<blockquote><p>עַמּוּד יְקָר, אֲשֶׁר עָלָיו בָּתֵי תְפִלּוֹת נֶאֱחָזִים,</p></blockquote>
<blockquote><p>מַרְאֵהוּ כַּלְּבָנוֹן, בָּחוּר כַּאֲרָזִים.׳</p> <br/> <p>[……………….]</p></blockquote>
<blockquote><p>סוּת אֲהָבָיו עֹטוֹת, טוֹבוּ מִכָּל מַדִּים;</p></blockquote>
<blockquote><p>וְעָלָיו אֵיךְ תִּלּוֹנִי – וְלַחֲשֹׁק בָּךְ הִקְדִּים?</p></blockquote>
<blockquote><p>חִכּוֹ מַמְתַּקִּים וְכֻלּוֹ מַחֲמָדִים.׳</p> <br/> <p>׳לֹא עָלָיו תְּלוּנָתִי, כִּי הוּא בַר יָדַיִם,</p></blockquote>
<blockquote><p>אַךְ עַל אוֹיֶבֶת לוֹעֶגֶת לִי בִדְבַר שְׂפָתַיִם,</p></blockquote>
<blockquote><p>יַזְכִּירוּנִי לֵאמֹר: בָּרַח, וַיֶּהֱמוּ בִי מֵעַיִם –</p></blockquote>
<blockquote><p>זֶה דוֹדִי וְזֶה רֵעִי, בְּנוֹת יְרוּשָׁלִָיִם!׳</p></blockquote>