<h1>אֹרְחוֹתֶיךָ לַמְּדֵנִי</h1>
אברהם אבן עזרא
<p>פזמון</p>
<blockquote><p>אֹרְחוֹתֶיךָ לַמְּדֵנִי, / עִמְּךָ תָמִים עַד אֶהְיֶה,</p></blockquote>
<blockquote><p>וּבְשִׁפְלוּתִי עוֹדְדֵנִי – / יְיָ מֵמִית וּמְחַיֶּה.</p></blockquote>
<blockquote><p>אֲכַבֵּד כְּבוּדָּה בַּת תְּבוּנָה / בְּיָדִי לְפִקָּדוֹן נְתוּנָה,</p></blockquote>
<blockquote><p>וּבְדָרְכִי דֶּרֶךְ אֱמוּנָה / לֹא אָמוּת כִּי אֶחְיֶה.</p></blockquote>
<blockquote><p>בִּכְבוֹד רֹאשׁ חָכְמָה נִקְרָא – / וּבְיָדְךָ, יָהּ, הַגְּבוּרָה –</p></blockquote>
<blockquote><p>יְצַרְתָּנוּ חֶסֶד – וְנִבְרָא, / אֲשֶׁר אָמַרְנוּ בְּצִלּוֹ נִחְיֶה.</p></blockquote>
<blockquote><p>רַבּוּ פְשָׁעֵינוּ, וְכוֹתְבָם / לִמְאוֹר פָּנָיו הִצִּיבָם;</p></blockquote>
<blockquote><p>שִׂבְרֵנוּ עַל מִי? כִּי בָם / אָנוּ נְמַקִּים – וְאֵיךְ נִחְיֶה?</p></blockquote>
<blockquote><p>הוֹלֵךְ לְתֻמּוֹ – מִפְעָלוֹ / לֹא לְאֵל, כִּי לֹא יוֹעִילוֹ;</p></blockquote>
<blockquote><p>וְאִם יִצְדַּק – מַה יִתֶּן לוֹ? / הוּא אֶת נַפְשׁוֹ יְחַיֶּה.</p></blockquote>
<blockquote><p>׳מָעוֹן אֲנִי, הַכֹּל בְּיָדִי / וְאֶפֶס אֵל עוֹמֵד בְּסוֹדִי,</p></blockquote>
<blockquote><p>וְאֵין אֱלֹהִים עִמָּדִי – / אֲנִי אָמִית וַאֲחַיֶּה.׳</p></blockquote>