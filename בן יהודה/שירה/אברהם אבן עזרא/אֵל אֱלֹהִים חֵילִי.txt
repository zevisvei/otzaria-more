<h1>אֵל אֱלֹהִים חֵילִי</h1>
אברהם אבן עזרא
<blockquote><p>אֵל אֱלֹהִים חֵילִי,</p> <p>שִׁמְךָ מְשׂוֹשִׂי וְשִׂמְחַת גִּילִי!</p> <br/> <p>אֶקְרָאֲךָ מִמְּצוּקֵי צָרָה —</p> <p>אֶמְצָאֲךָ שָׁם לְנֶגְדִּי, עֶזְרָה</p> <p>מֵרִבֲבוֹת עַם לְבִלְתִּי אִירָא.</p> <p>לַעֲדֵי עַד חֶבְלִי</p> <p>אַתָּה וְתוֹמִךְ מְנָת גּוֹרָלִי!</p> <br/> <p>בִּרְבוֹת תְּלָאוֹת — הֲמוֹן חַסְדֶּךָ</p> <p>גָּבַר וְעָצַם עֲלֵי עַבְדֶּךָ</p> <p>תָּמִיד; וְעֵת אֶעֱטֹף נֶגְדֶּךָ —</p> <p>תַּאֲזִין אֶל קוֹלִי,</p> <p>אֵלִי, וְתַעְמִיד בְּמֶרְחָב רַגְלִי!</p> <br/> <p>הַרְאֵה לְיוֹדעֵי שְׁמָךְ צִדְקָתָךְ,</p> <p>הַבּוֹטְחִים עַל הֲמוֹן חֶמְלָתָךְ,</p> <p>הֵם שׁוֹאֲלִים יֶשְׁעֲךָ וּפְדוּתָךְ.</p> <p>מִי יְשַׂמַּח אֶבְלִי</p> <p>זוּלָתְךָ, אֵל, וּמִי זֶה גוֹאֲלִי?</p> <br/> <p>מֵרוּם מְעוֹנָךְ לְעָנְיִי תִפְנֶה,</p> <p>וּבְחַסְדְּךָ בֵּית דְּבִירִי תִבְנֶה,</p> <p>וּלְחוֹרְפִי הֵן כְּמֵאָז תַּעְנֶה.</p> <p>אִם בְּמַסְגֵּר אָפְלִי</p> <p>אֵשֵׁב בְּחשֶׁךְ — אֲדֹנָי אוֹר לִי.</p></blockquote>