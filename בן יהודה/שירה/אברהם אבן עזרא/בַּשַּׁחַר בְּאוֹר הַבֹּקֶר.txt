<h1>בַּשַּׁחַר בְּאוֹר הַבֹּקֶר</h1>
אברהם אבן עזרא
<p>בקשה</p>
<blockquote><p>בַּשַּׁחַר בְּאוֹר הַבֹּקֶר קַמְתִּי לְעָבְדֶּךָ,</p></blockquote>
<blockquote><p>קוֹלִי שִׁמְעָה כְחַסְדֶּךָ.</p> <br/> <p>אֱלֹהַי, אַל תֶּחְרַשׁ לְקוֹל צַעֲקָתִי</p></blockquote>
<blockquote><p>וֶהֱיֵה נִדְרָשׁ לְקוֹל עֲצָתִי,</p></blockquote>
<blockquote><p>קַבֵּל אֶת רִנָּתִי, וְגַם אֶת דִּמְעָתִי</p></blockquote>
<blockquote><p>שִׂימָה בְנֹאדֶךָ.</p> <br/> <p>בְּרֹב פַּחַד וְאֵימָה בָּאתִי לְפָנֶיךָ;</p></blockquote>
<blockquote><p>הָפֵר כַּעַס וְחֵמָה מֵעַל בָּנֶיךָ</p></blockquote>
<blockquote><p>וַעֲלֵיהֶם לְטוֹבָה תִפְקַח אֶת עֵינֶיךָ,</p></blockquote>
<blockquote><p>כִּי טוֹבִים דֹדֶיךָ.</p> <br/> <p>רַבּוֹת רָעוֹת סָבַלְנוּ בְגָלוּת הַחֵל הַזֶּה,</p></blockquote>
<blockquote><p>לִישׁוּעָתְךָ יִחַלְנוּ, אֵלִי, עִם כָּל זֶה,</p></blockquote>
<blockquote><p>וְדֶמַע עֵינֵינוּ מִזֶּה יִזֶּה</p></blockquote>
<blockquote><p>נֶגְדְּךָ, וְלִי אֲנִי עַבְדֶּךָ.</p> <br/> <p>מִצָּרָה, אֵל, תּוֹצִיאֵנוּ מְהֵרָה לִרְוָחָה,</p></blockquote>
<blockquote><p>הַעֲלֵנוּ בְיָדֵנוּ לְאַרְצֵנוּ בְשִׂמְחָה,</p></blockquote>
<blockquote><p>וְנָסוּ יָגוֹן וַאֲנָחָה בְּבֹא מְשִׁיחֲךָ,</p></blockquote>
<blockquote><p>וְהַגְדֵּל נָא חַסְדֶּךָ.</p> <br/> <p>חַזֵּק נָא אֶת לְבָבֵנוּ, צוּר נוֹרָא וְאָיוֹם,</p></blockquote>
<blockquote><p>[וּמַ]הֵר וְיִרְאוּ עֵינֵינוּ בְּבִנְיַן אַפִּרְיוֹן,</p></blockquote>
<blockquote><p>וּלְעַם שׁוֹכֵן בְּצִיּוֹן תִּפְקַח אֶת עֵינֶיךָ,</p></blockquote>
<blockquote><p>בַּעֲבוּר שֵׁם כְּבוֹדֶךָ.</p></blockquote>