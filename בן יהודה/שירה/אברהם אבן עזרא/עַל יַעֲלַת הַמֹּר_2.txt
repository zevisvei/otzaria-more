<h1>עַל יַעֲלַת הַמֹּר</h1>
אברהם אבן עזרא
<blockquote><p>עַל יַעֲלַת הַמֹּר,</p></blockquote>
<blockquote><p>מְקֻטֶּרֶת לְבוֹנָה,</p></blockquote>
<blockquote><p>אָשִׁירָה שִׁיר מִזְמוֹר.</p> <br/> <p>אוֹרְךָ מָתוֹק מִנֹּפֶת,</p></blockquote>
<blockquote><p>נָגְהוֹ יִנְוֶה אוֹר חַמָּה,</p></blockquote>
<blockquote><p>קוֹלְךָ עָרֵב מִתֹּפֶת,</p></blockquote>
<blockquote><p>לְכָל קוֹל יָשִׂים דְּמָמָה.</p></blockquote>
<blockquote><p>מִדְבָּרְךָ מִי יְשַׁוֶּה,</p></blockquote>
<blockquote><p>הוֹד שִׂכְלְךָ מִי יְחַוֶּה</p></blockquote>
<blockquote><p>הִלּוּלְךָ מִי יִגְמֹר.</p></blockquote>
<blockquote><p>בִּתְנוּמוֹת עַל מִשְׁכָּבִי,</p></blockquote>
<blockquote><p>קוֹל דּוֹדִי שָׁמְעָה אָזְנִי;</p></blockquote>
<blockquote><p>קַמְתִּי וּבְגִיל לְבָבִי</p></blockquote>
<blockquote><p>אָמַרְתִּי אֶל אֲדֹנִי,</p></blockquote>
<blockquote><p>אִם יָפְיִי תַּחְמֹד,</p></blockquote>
<blockquote><p>אֵיךְ בַּחוּץ תַּעֲמֹד,</p></blockquote>
<blockquote><p>יָבֹא דוֹדִי לְגַנּוֹ,</p></blockquote>
<blockquote><p>כַּרְמִי שֶׁלִּי לִזְמֹר.</p></blockquote>
<blockquote><p>רַעְיָה בְּנֹעַם דִּבְרָתֵךְ,</p></blockquote>
<blockquote><p>הַרְאִינִי אֶת דֹּדַיִךְ,</p></blockquote>
<blockquote><p>תִּזַּל כַּטַּל אִמְרָתֵךְ,</p></blockquote>
<blockquote><p>מִזֶּמֶר נֹפֶת שְׂפָתֵךְ,</p></blockquote>
<blockquote><p>נַפְשִׁי מִמַּסְגֵּר תֵּצֵא,</p></blockquote>
<blockquote><p>וּלְבָבִי מִמַּכְמֹר.</p></blockquote>