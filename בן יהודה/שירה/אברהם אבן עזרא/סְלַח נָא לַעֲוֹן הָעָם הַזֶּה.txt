<h1>סְלַח נָא לַעֲוֹן הָעָם הַזֶּה</h1>
אברהם אבן עזרא
<p>פזמון (ליום הכיפורים)</p>
<blockquote><br/> <p>סְלַח נָא לַעֲוֹן הָעָם הַזֶּה</p></blockquote>
<blockquote><p>כְּסָלַחְתָּ עַל יְדֵי עָנָיו הַחוֹזֶה.</p></blockquote>
<blockquote><p>שְׁעֵה שַׁוְעַת עַמְּךָ וְתַעֲנִיתָם תֶּחֱזֶה –</p></blockquote>
<blockquote><p>לֵב נִשְׁבָּר וְנִדְכֶּה אֱלֹהִים לֹא תִבְזֶה.</p> <br/> <p>יְרֵאִים נוֹשְאֵי תְהִלָּה לַייָ אֵל רִאשׁוֹן</p></blockquote>
<blockquote><p>בְּאֵין רֵאשִׁית וְתִכְלָה יְיָ לְשִׁמְךָ עֶלְיוֹן</p></blockquote>
<blockquote><p>נָאוָה תְהִלָּה; חִישׁ יֶשַׁע לְצִיּוֹן</p></blockquote>
<blockquote><p>וְעַיִן בְּעַיִן נֶחֱזֶה.</p> <br/> <p>שָׂא נָא פֶשַׁע עַם נִקְרָא בְשִׁמְךָ,</p></blockquote>
<blockquote><p>נְחִיתָם מֵאַהֲבָה עַל לִבּוֹ שָׂמְךָ,</p></blockquote>
<blockquote><p>יֵחָתֵם לְחַיִּים הַיּוֹם בְּחוֹתָמְךָ,</p></blockquote>
<blockquote><p>נִכְבָּד בְּעֵינֶיךָ וּבְעֵינֵינוּ נִבְזֶה.</p> <br/> <p>פָּרִים שְׂפָתֵינוּ שִׁלַּמְנוּ הַיּוֹם,</p></blockquote>
<blockquote><p>אַל תִּבְזֶה עֱנוּתֵנוּ, אֵל נוֹרָא וְאָיוֹם,</p></blockquote>
<blockquote><p>וְלִשְׁאָר שְׁבוּתֵנוּ הַמְצֵא נָא פִדְיוֹם</p></blockquote>
<blockquote><p>לְמַעַן חַיּוֹתֵנוּ כַּיּוֹם הַזֶּה.</p></blockquote>