<h1>יוֹם נוֹשְׁעוּ גְאוּלִים</h1>
אברהם אבן עזרא
<p>(רהיט (לשביעי של פסח)</p>
<blockquote><br/> <p>יוֹם נוֹשְׁעוּ גְאוּלִים מִיַּד מִתְגָּאֵל –</p></blockquote>
<blockquote><p>אָז יָשִׁיר מֹשֶׁה וּבְנֵי יִשְׂרָאֵל.</p> <br/> <p>אָז יָשִׁיר שִׁירָה לְדוֹר וָדוֹר יְדוּעָה,</p></blockquote>
<blockquote><p>עַל מְצוּלָה לִשְׁנֵים עָשָׂר הִיא קְרוּעָה,</p></blockquote>
<blockquote><p>וְעַל מִרְכֶּבֶת צַר אֲשֶׁר בְּתוֹכָהּ טְבוּעָה –</p></blockquote>
<blockquote><p>עָזִּי וְזִמְרַת יָהּ וַיְהִי לִי לִישׁוּעָה.</p> <br/> <p>בְּרֵאשִׁית כֹּל עָשָׂה שָׁלוֹם בִּמְרוֹמוֹ,</p></blockquote>
<blockquote><p>וְהָאָרֶץ חִלֵּק חֲלָקִים לִיקוּמוֹ;</p></blockquote>
<blockquote><p>בְּיָדוֹ לִבּוֹתָם – וּמִי יַעֲצֹר עִמּוֹ?</p></blockquote>
<blockquote><p>אֲדֹנָי אִישׁ מִלְחָמָה, אֲדֹנָי שְׁמוֹ.</p> <br/> <p>רָגַע גַּלֵּי יָם עֲדֵי דָמַם דָכְיָם</p></blockquote>
<blockquote><p>וּבְרִית אֲבוֹת עוֹלָם לְבָנֵימוֹ קִיָּם;</p></blockquote>
<blockquote><p>רָאוּ רוֹדְפֵימוֹ, וַיֹּאמְרוּ: אַיָּם?</p></blockquote>
<blockquote><p>מַרְכְּבֹת פַּרְעֹה וְחֵילוֹ יָרָה בַיָּם.</p> <br/> <p>הִשְׁקוּנוּ מִצְרַיִם כּוֹסוֹת תַּרְעֵלוֹת –</p></blockquote>
<blockquote><p>לְהַכְרִית כָּל עוֹלָל, לְהִתְעוֹלֵל עֲלִילוֹת;</p></blockquote>
<blockquote><p>שְׁפָטָם כְּמַעֲשֵׂיהֶם אֵל עוֹשֶׂה גְדוֹלוֹת –</p></blockquote>
<blockquote><p>תְּהוֹמוֹת יְכַסְיֻמוּ, יָרְדוּ בִמְצוֹלֹת.</p> <br/> <p>מֶמְשַׁלְתְּךָ, אֱלֹהִים, מָלְאָה כָל רוּחַ,</p></blockquote>
<blockquote><p>וְכָל גֵּאֶה יֵלֵךְ לְפָנֶיךָ שְׁחוֹחַ –</p></blockquote>
<blockquote><p>וְאָנָה מִיָּדְךָ יוּכַל לִבְרוֹחַ?</p></blockquote>
<blockquote><p>יְמִינְךָ, אֲדֹנָי, נֶאְדָּרִי בַּכֹּחַ.</p></blockquote>