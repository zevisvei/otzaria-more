<h1>אֲנַחְנוּ בְּנֵי גָלוּת</h1>
אברהם אבן עזרא
<blockquote><p>אֲנַחְנוּ בְּנֵי גָלוּת,</p></blockquote>
<blockquote><p>דִּכְּאָנוּ הָעֹנִי וְהַדַּלּוּת;</p></blockquote>
<blockquote><p>זָעַקְנוּ חָמָס טְרוּדִים,</p></blockquote>
<blockquote><p>יְגִיעֵי כֹח לְכוּדִים;</p></blockquote>
<blockquote><p>מֵעֵת נְבִיאֵינוּ סָרוּ,</p></blockquote>
<blockquote><p>עָלֵינוּ פִּתְאֹם צָרוּ;</p></blockquote>
<blockquote><p>קְרָאנוּךָ רַחוּם שְׁמֶךָ,</p></blockquote>
<blockquote><p>תֵּפֶן אֵלֵינוּ בְּרַחֲמֶיךָ;</p></blockquote>
<blockquote><p>רָעַדְנוּ הַיּוֹם מֵאֵימֶיךָ,</p></blockquote>
<blockquote><p>מִי יִסְבֹּל זַעֲמֶךָ;</p></blockquote>
<blockquote><p>וּבִתְפִלַּת עָנָיו נְקַדְּמֶךָ,</p></blockquote>
<blockquote><p>לָמָה יְיָ יֶחֱרֶה אַפְּךָ בְּעַמֶּךָ.</p></blockquote>