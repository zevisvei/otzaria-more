<h1>נִשְׁמַת אֱלֹהַּ בְּאַפּוֹ כְּמַעְיַן גַּנִּים</h1>
אברהם אבן עזרא
<p>(נשמת)</p>
<blockquote><p>נִשְׁמַת / אֱלֹהַּ בְּאַפּוֹ כְּמַעְיַן גַּנִּים,</p></blockquote>
<blockquote><p>אֲמִתּוֹ תַּעֲ[מִידֵ]נִי, אַהֲבָתוֹ שָׂמָּה בְּקִרְבִּי – רַעֲנָנִים,</p></blockquote>
<blockquote><p>אֲנִי לְדוֹדִי וְדוֹדִי לִי הָרֹעֶה בַּשּׁוֹשַׁנִּים.</p> <br/> <p>נִשְׁמַת – / בָּרָה, בְּהִתְיַצְּבָהּ בְּ[קֶ]רֶב הַקֶּרֶב,</p></blockquote>
<blockquote><p>בְּחֻקּוֹ אֶשְׁתַּעֲשַׁע, בְּחַג הַמַּצּוֹת אֶעֱלֹז הֶרֶב –</p></blockquote>
<blockquote><p>בָּרִאשֹׁן בְּאַרְבָּעָה עָשָׂר יוֹם לַחֹדֶשׁ בָּעֶרֶב.</p> <br/> <p>נִשְׁמַת– / רוּחֲךָ הֱבִיאַתְנִי בִּבְרִית חֶשְׁקְךָ,</p></blockquote>
<blockquote><p>רָמָה בְּךָ יָדִי, רִוִּיתָנִי בְּטַל אוֹרוֹת חֻקֶּיךָ –</p></blockquote>
<blockquote><p>רֹאשׁ דְּבָרְךָ אֱמֶת וּלְעוֹלָם כָּל מִשְׁפַּט צִדְקֶךָ.</p> <br/> <p>נִשְׁמַת – / הַצּוּר עֲלֵי אֱמוּנַי חֹק חָג,</p></blockquote>
<blockquote><p>הוּא הִבְטִיחַ אָמוֹן, בְּשִׁבְיוֹ כְּשִׁכּוֹר חָג:</p></blockquote>
<blockquote><p>הַשִּׁיר יִהְיֶה לָכֶם כְּלֵיל הִתְקַדֶּשׁ חָג.</p> <br/> <p>נִשְׁמַת – / מֶלֶךְ חַי עֲבֹד בּוֹ יִרֶץ,</p></blockquote>
<blockquote><p>מָתְקוּ לוֹ מַעֲשָׂיו, וּמַעֲדַנִּים יִשְׂבַּע תָּמִיד בְּאֵין קֶרֶץ –</p></blockquote>
<blockquote><p>מִטַּל הַשָּׁמַיִם וּמִשְׁמַנֵּי הָאָרֶץ.</p></blockquote>