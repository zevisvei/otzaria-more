<h1>אָמְנָם כִּי דְבָרְךָ</h1>
אברהם אבן עזרא
<p>פזמון (ליום־הכיפורים)</p>
<p>ובכן ויתפלל אל יי אלהיו ממעי הדגה</p>
<blockquote><br/> <p>אָמְנָם כִּי דְבָרְךָ לְדוֹר וָדוֹר קַיָּם,</p></blockquote>
<blockquote><p>בְּגַעֲרָתְךָ יִשְּׂאוּ הַנְּהָרוֹת דָּכְיָם –</p></blockquote>
<blockquote><p>וְאַתָּה מוֹשֵׁל בְּגֵאוּת הַיָּם!</p> <br/> <p>נִשְׂגָּב, חַי לְעוֹלָם, קְרָאתִיךָ – עֲנֵנִי!</p></blockquote>
<blockquote><p>נִקְבַּרְתִּי בְּפִי חָי – תָּשׁוּב תְּחַיֵּינִי,</p></blockquote>
<blockquote><p>וּמִתְּהֹמוֹת הָאָרֶץ תָּשׁוּב תַּעֲלֵנִי!</p> <br/> <p>יָדְךָ שׁוֹלֶטֶת בְּכָל שֵׁשֶׁת גְּבוּלוֹת,</p></blockquote>
<blockquote><p>וְלִי, נוֹרָא עֲלִילָה, הִפְלֵאתָ עֲלִילוֹת –</p></blockquote>
<blockquote><p>שַׁתַּנִי בְּבוֹר תַּחְתִּיּוֹת בְּמַחֲשַׁכִּים בִּמְצֹלוֹת.</p> <br/> <p>אֲנִי יוֹנָה, הִנְנִי כְיוֹנָה בְּלִי אֵבֶר,</p></blockquote>
<blockquote><p>בַּמֵּתִים חָפְשִׁי, וּמַה לִּי עוֹד שֵׂבֶר?</p></blockquote>
<blockquote><p>כְּמוֹ חֲלָלִים שֹׁכְבֵי קֶבֶר.</p> <br/> <p>בֶּאֱמֶת, מִי הִקְשָׁה אֵלָיו וַיִּשְׁלָם?</p></blockquote>
<blockquote><p>בְּבָרְחִי – שָׂמַנִי בְּלֵב הַיָּם נֶעְלָם,</p></blockquote>
<blockquote><p>בְּמַחֲשַׁכִּים הוֹשִׁיבַנִי כְּמֵתֵי עוֹלָם.</p> <br/> <p>רוּחֲךָ אוֹר בְּאוֹרְךָ – סְגַרְתּוֹ בָּאֲפֵלָה,</p></blockquote>
<blockquote><p>וְעָלָיו הֶעֱבַרְתָּ גַּלֵּי הַמְּצוּלָה</p></blockquote>
<blockquote><p>וְכָל מִשְׁבָּרֶיךָ עִנִּיתָ, סֶלָה.</p> <br/> <p>הִנְנִי אוֹת וּמוֹפֵת לְכָל נִבְרָאֶיךָ,</p></blockquote>
<blockquote><p>כָּלֻא וְלֹא אֵצֵא, בְּחִיל אֶקְרָאֶךָ –</p></blockquote>
<blockquote><p>הֲיִוָּדַע בַּחֹשֶׁךְ פִּלְאֶךָ?</p> <br/> <p>מִשְּׁמוּעָתִי זוּ יִתְמְהוּ הַנְּסוֹגִים,</p></blockquote>
<blockquote><p>מִי רָאָה וְשָׁמַע בִּדְרָכִים נְהוּגִים</p></blockquote>
<blockquote><p>קוֹל צְעָקָה מִשַּׁעַר הַדָּגִים?</p> <br/> <p>גֵּר שֶׁבְּלָעוֹ גֵּר הוֹצֵא וְיִנָּפֵשׁ,</p></blockquote>
<blockquote><p>וְאָסִיר לַאֲסִירִים – קְרָא נָא לוֹ חֹפֶשׁ;</p></blockquote>
<blockquote><p>הוֹשִׁיעֵנִי, אֱלֹהִים, כִּי בָאוּ מַיִם עַד נָפֶשׁ!</p> <br/> <p>יוֹדֵעַ אֵל עֹז יְשׁוּעָתָה עַמּוֹ,</p></blockquote>
<blockquote><p>וַאֲנִי בְּקוֹל תּוֹדָה עוֹד אֶזְבְּחָה לִשְׁמוֹ –</p></blockquote>
<blockquote><p>נְדָרַי לַייָ אֲשַׁלֵּם נֶגְדָה נָּא לְכָל עַמּוֹ.</p></blockquote>