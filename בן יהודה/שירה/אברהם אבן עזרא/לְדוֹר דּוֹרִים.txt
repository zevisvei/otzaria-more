<h1>לְדוֹר דּוֹרִים</h1>
אברהם אבן עזרא
<blockquote><p>לְדוֹר דּוֹרִים שְׁנוֹתֶיךָ אֱלֹהִים</p></blockquote>
<blockquote><p>וְחַיֵּינוּ מְתֵי מִסְפָּר סְפוּרִים;</p></blockquote>
<blockquote><p>וְאַתָּה חַי וְקַיָּם לַעֲדֵי עַד,</p></blockquote>
<blockquote><p>וְסוֹפֵר כֹּל לְמִשְׁפָּחוֹת וְדוֹרִים,</p></blockquote>
<blockquote><p>וְשֹׁכֵן עַד וְקָדוֹשׁ רָם וְנִשְׂגָּב,</p></blockquote>
<blockquote><p>וְעֹשֵׂה טוֹב וּמֵיטִיב לַיְשָׁרִים,</p></blockquote>
<blockquote><p>וּמַדְרִיכָם בְּדֶרֶךְ הַיְשָׁרָה,</p></blockquote>
<blockquote><p>וְנִקְרָאִים חֲסִידִים גַּם בְּרוּרִים,</p></blockquote>
<blockquote><p>בְּחַסְדֶּךָ אֱלֹהִים לַמְּדֵנִי</p></blockquote>
<blockquote><p>לְתוֹרָתְךָ וְאָבִין הַסְּדָרִים,</p></blockquote>
<blockquote><p>וְעָזְרֵנִי לְהִתְחַכֵּם בְּדָתְךָ,</p></blockquote>
<blockquote><p>וְאֵדָעֵם יְהוּ עַל פִּי סְדוּרִים,</p></blockquote>
<blockquote><p>כְּמוֹ עַד כֹּה עֲזַרְתַּנִי בְטוּבְךָ,</p></blockquote>
<blockquote><p>לְפָרֵשׁ עוֹד פְּשַׁט כָּל הַסְּפָרִים.</p></blockquote>
<blockquote><p>וְהִשְׁלַמְתִּיו בְּאַרְבַּעַת אֲלָפִים,</p></blockquote>
<blockquote><p>תְּשַׁע מֵאוֹת וְעוֹד שֶׁבַע וְעֶשְׂרִים,</p></blockquote>
<blockquote><p>שְׁנַת שִׁשִּׁית לְמַחֲזוֹר רָ״ס בְּרוֹמִי,</p></blockquote>
<blockquote><p>שְׁנַת רָצוֹן שְׁנַת תִּפְקֹד אֲסוּרִים,</p></blockquote>
<blockquote><p>בְּיוֹם שִׁשִּׁי בְּיוֹם טוֹבָה וְשִׂמְחָה,</p></blockquote>
<blockquote><p>לְיִשְׂרָאֵל קְדוֹשִׁים גַם טְהוֹרִים.</p></blockquote>