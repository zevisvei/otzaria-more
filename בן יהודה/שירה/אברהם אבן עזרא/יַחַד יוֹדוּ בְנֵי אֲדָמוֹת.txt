<h1>יַחַד יוֹדוּ בְנֵי אֲדָמוֹת</h1>
אברהם אבן עזרא
<blockquote><p>יַחַד יוֹדוּ בְנֵי אֲדָמוֹת</p> <p>לַאְשֶׁר עָשָׂה הַנְּשָׁמוֹת.</p> <br/> <p>אֵל אֶחָד שָׂם בַּבְּרִיאוֹת</p> <p>בָּהֶן מֵהֶן עַל שְׁמוֹ אוֹת,</p> <p>כִּי אֵין מִסְפָּר לַצְּבָאוֹת</p> <p>עִם כִּסֵּא הוֹדוֹ נְשׂוּאוֹת –</p> <p>כַּנִּרְאוֹת כַּנֶּעֱלָמוֹת –</p> <p>כִּי כֻלָּם נִקְּבוּ בְשֵׁמוֹת.</p> <br/> <p>בַּלֵּב צוּרוֹת לֹא בְמַחְזוֹת,</p> <p>כִּבְנֵי אֵלִים נֶאֱחָזוֹת,</p> <p>אַךְ בָּם נִכְבָּדוֹת כְּנִבְזוֹת.</p> <p>חָלִילָה לִי מֵעֲשׂוֹת זֹאת,</p> <p>אֵל חַי, אוֹ פָעְלוֹ לְדַמּוֹת</p> <p>אֶל אִישׁ נִמְשַׁל כַּבְּהֵמוֹת.</p> <br/> <p>רָאוּ חוֹזִים נִפְלְאוֹתָיו</p> <p>וַיַּרְאוּנוּ נוֹרְאוֹתָיו</p> <p>כָּתְבוּ מִקְצָת מִפְעֲלוֹתָיו.</p> <p>אַשְׁרֵי שׁוֹמְרֵי דַבְּרוֹתָיו!</p> <p>לִנְפָשׁוֹת עִמּוֹ תְמִימוֹת</p> <p>הוּא נֹתֵן עֹז וְתַעֲצֻמוֹת.</p> <br/> <p>מָעוֹן, יוֹם יַחְשׂף זְרוֹעוֹ,</p> <p>יֵיטִיב לִמְיַחְלִים, לְיִשְׁעוֹ,</p> <p>טוּבוֹ מִכֹּל לֹא מְנָעוֹ.</p> <p>וּלְקֵץ יָמִים הוּא יְדָעוֹ:</p> <p>יָקִים כָּל מֵת אַחֲרֵי מוֹת</p> <p>יוֹם תִּחְיֶינָה הָעֲצָמוֹת.</p></blockquote>