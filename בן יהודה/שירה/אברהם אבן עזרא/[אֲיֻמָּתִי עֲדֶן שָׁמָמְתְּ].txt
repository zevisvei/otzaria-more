<h1>[אֲיֻמָּתִי עֲדֶן שָׁמָמְתְּ]</h1>
אברהם אבן עזרא
<blockquote><p>אֲיֻמָּתִי עֲדֶן שָׁמָמְתְּ; קוּמִי עֲלִי כִּי רֻחָמְתְּ,</p> <p>מַה יָּפִית וּמַה נָּעָמְתְּ! <br/><br/> בַּת חֵיקִי, בְּפָנַיִךְ / חַיִּים וְצוּף בְּשִׁנַּיִךְ.</p> <p>יֹפִי וְחֵן אָזְנַיִךְ, / עֲגִילַיִךְ בְּאָזְנַיִךְ,</p> <p>וְעֵינַיִךְ / בַּפּוּךְ שַׂמְתְּ. <br/><br/> רַעְיָתִי בֵּין יְעֵלוֹת – / קוּמִי עֲלִי בַלֵּילוֹת,</p> <p>וְהֵן תֵּצְאִי בִמְחוֹלוֹת / וְשָׁדַיִךְ כְּאֶשְׁכֹּלוֹת;</p> <p>אִם אָשַׁמְתְּ – בְּאוֹב קָסָמְתְּ. <br/><br/> הֵיךְ הָיִית לִקְצָפָה / בַּנָּשִׁים הַיָּפָה,</p> <p>כַּשַּׁחַר נִשְׁקָפָה; / וְכִי שָׂמוּךְ לִגְדוּפָה</p> <p>אִם נָפַלְתְּ – / הוּקַמְתְּ קָמְתְּ! <br/><br/> מַה תִּתְאוֹנְנִי, בִּתִּי? / קוּמִי לָךְ צְאִי אִתִּי!</p> <p>אֲבִיאֵךְ לְבֵית תִּפְאַרְתִּי, / אֲנִי אִישֵׁךְ וְאַתְּ אִשְׁתִּי.</p> <p>עֲדִי עֶדְיֵךְ / וְהִתְנֶחָמְתְּ! <br/></p></blockquote>