<h1>[מחנות עליונים]</h1>
אברהם אבן עזרא
<p>אופן</p>
<br/>
<blockquote><p>מַחֲנוֹת עֶלְיוֹנִים / כֻּלָּם כְּאֶחָד קְדֻשָּׁה עוֹנִים</p></blockquote>
<blockquote><p>אַדִּיר אֲשֶׁר נַעֲלָה סוֹד פִּלְאוֹ</p></blockquote>
<blockquote><p>הוּא הָאֱלֹהִים אֱמֶת בִּצְבָאוֹ –</p></blockquote>
<blockquote><p>כָּל אִישׁ יְזַמֵּר סְבִיבוֹת כִּסְאוֹ,</p></blockquote>
<blockquote><p>הֵם לְאַלְפֵי מוֹנִים, / הֵם אַחֲרוֹנִים וְהֵם רִאשׁוֹנִים.</p></blockquote>
<br/>
<blockquote><p>בָּרָא מְשָׁרְתִים בְּשֶׁבַע מַעֲלוֹת</p></blockquote>
<blockquote><p>יִתְרוֹצֲצוּ יוֹם וְלֵיל בִּמְסִלּוֹת</p></blockquote>
<blockquote><p>צָפוֹן וְיָמִין סְבִיב מַזָּלוֹת,</p></blockquote>
<blockquote><p>זֶה לְיָמִים נִמְנִים, / זֶה לֶחֳדָשִׁים וְזֶה לְשָׁנִים.</p></blockquote>
<br/>
<blockquote><p>רוּץ הַגְּלִילִים בְּעֻזּוֹ הָרָב –</p></blockquote>
<blockquote><p>פַּעַם יְרֻחַק וּפַעַם יִקְרַב,</p></blockquote>
<blockquote><p>אֵלֶּה לְמִזְרָח וְאֵלֶּה לְמַעְרָב,</p></blockquote>
<blockquote><p>אִישׁ לְדַרְכּוֹ פוֹנִים, / נוֹסְעִים עֲלֵי פִיו וְעַל פִּיו חוֹנִים.</p></blockquote>
<br/>
<blockquote><p>מָעוֹן אֲשֶׁר עַל אֲדָמָה נַעְלָה –</p></blockquote>
<blockquote><p>שָׁמָּה הֲמֻלָּה וְשָׁם סוֹד נִפְלָא.</p></blockquote>
<blockquote><p>סוֹד הַלְּבָנָה לְעֵין כֹּל נִגְלָה</p></blockquote>
<blockquote><p>עַל מְכוֹנוֹת שׁוֹנִים / לִהְיוֹת לְעֵדִים לְאֵל נֶאְמָנִים.</p></blockquote>