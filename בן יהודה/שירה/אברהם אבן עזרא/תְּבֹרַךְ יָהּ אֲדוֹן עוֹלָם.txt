<h1>תְּבֹרַךְ יָהּ אֲדוֹן עוֹלָם</h1>
אברהם אבן עזרא
<blockquote><p>תְּבֹרַךְ יָהּ אֲדוֹן עוֹלָם</p></blockquote>
<blockquote><p>בְּפִי כָּל הַיְצוּר כֻּלָּם,</p></blockquote>
<blockquote><p>וְאִם אַתָּה מְאֹד נַעֲלָה</p></blockquote>
<blockquote><p>עֲלֵי שִׁירִים וּמַהֲלָלִים,</p></blockquote>
<blockquote><p>קְרָאתִיךָ לְגַלּוֹת סוֹד</p></blockquote>
<blockquote><p>אֲשֶׁר לֹא מִמְּךָ נֶעֱלָם,</p></blockquote>
<blockquote><p>וְגָלִיתָ עֲמוּקוֹת לִי</p></blockquote>
<blockquote><p>וְלֹא שָׁב עַבְדְּךָ נִכְלָם,</p></blockquote>
<blockquote><p>וְרָאִיתִי בְשִׁירָתְךָ</p></blockquote>
<blockquote><p>כְּאִישׁ רָאָה וְהֵן סֻלָּם;</p></blockquote>
<blockquote><p>לְזֹאת אוֹדֶה פְלָאֶיךָ</p></blockquote>
<blockquote><p>וְלֹא אֶדּוֹם וְאַשְׂכִּילָם,</p></blockquote>
<blockquote><p>וְלֹא אֶשְׁכַּח דְּבָרְךָ לִי</p></blockquote>
<blockquote><p>בְּעֵת לִבִּי חֲלוֹם חָלָם;</p></blockquote>
<blockquote><p>עֲשֵׂה פֶלֶא לְבֶן כֶּלֶא,</p></blockquote>
<blockquote><p>וְהַרְאֵהוּ דְּבִיר אוּלָם,</p></blockquote>
<blockquote><p>וְאָבוֹא בֵית תְּפִלָּתְךָ</p></blockquote>
<blockquote><p>אֲשֶׁר עָלָיו אֲנִי נֶהֱלָם,</p></blockquote>
<blockquote><p>וְאַקְדִּישְׁךָ וְאַעֲרִיצְךָ</p></blockquote>
<blockquote><p>בְּסוֹד עַמִּי וּמִקְהָלָם,</p></blockquote>
<blockquote><p>וְשָׁם אִכַּף וְאֶפְרוֹשׂ כַּף</p></blockquote>
<blockquote><p>וְאָבוֹאָה בְּלֵב נִשְׁלָם.</p></blockquote>