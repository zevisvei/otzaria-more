<h1>אֶרֶץ מַה לָּךְ עוֹד, נְבוּכָה</h1>
אברהם אבן עזרא
<blockquote><p>אֶרֶץ מַה לָּךְ עוֹד, נְבוּכָה? / כִּי לַייָ הַמְּלוּכָה!</p> <br/> <p>בֵּן יוֹשֵׁב אֹהֶל, בְּשִׂכְלוֹ</p> <p>נָפְלָה בִּרְכַּת אָח בְּחֶבְלוֹ</p> <p>וּנְתָנוֹ אָבִיו גְּבִיר לוֹ –</p> <p>עַד כֹּה בִּרְכָתוֹ הֲפוּכָה / וָתִּסֹּב לוֹ הַמְּלוּכָה!</p> <br/> <p>רָם בֶּן הַשִׁפְחָה וּמָלָךְ.</p> <p>צִדְקַת עוֹלָמִים, עֲלִי לָךְ</p> <p>אֶל עַתִּיק יוֹמִין – וְתֻשְׁלַךְ</p> <p>הַמַּסֵּכַה הַנְּסוּכָה! / שַׁאְלִי לוֹ אֶת הַמְלוּכָה:</p> <br/> <p>'הֵן דִּבַּרְתָּ, כִּי בְאַחְרִית</p> <p>יָמִים תִּמְלֹךְ עַל שְׁאֵרִית!</p> <p>בָּאתָ בִּשְׁבוּעָה וּבִבְרִית –</p> <p>וּשְׁמוּרָה הִיא וַעֲרוּכָה/ כִּי אַתָּה תַעֲשֶׂה מְלוּכָה!'</p> <br/> <p>מִיכָאֵל שֵׁם שַׂר צְבָאוֹ,</p> <p>חֹק לַעְנוֹת אוֹתוֹ הֱבִיאוֹ</p> <p>וּלְבוּשׁ הַבַּדִּים קְרָאוֹ.</p> <p>בּוֹא אֶל צִיּוֹן הַבְּרוּכָה / וּנְחַדֵּש שָׁם הַמְּלוּכָה!</p></blockquote>