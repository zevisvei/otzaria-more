<h1>[אל בדתך האמרתנו]</h1>
אברהם אבן עזרא
<p>אהבה</p>
<br/>
<blockquote><p>אֵל בְּדָתָךְ הֶאֱמַרְתָּנוּ, / אַהֲבַת עוֹלָם אֲהַבְתָּנוּ. <br/><br/> בַּעֲלוּ זָרִים עֲבָדֶיךָ,</p> <p>יִצְעֲקוּ: אַיֵּה חֲסָדֶיךָ?</p> <p>לַמְנַאְצִים שֵׁם כְּבוֹדֶךָ</p> <p>לִצְמִיתוּת אֵיךְ מְכַרְתָּנוּ, / אַחֲרֵי מִנּוֹף גְּאַלְתָּנוּ? <br/><br/> רָחֲשׁוּ בָנִים בְּשִׁבְיָמוֹ:</p> <p>אֵיךְ מְשַׂנְּאִים יִלְעֲגוּ לָמוֹ?</p> <p>הַלְצַחֶק בָּם יְצַרְתָּמוֹ?</p> <p>מִלְפָנִים לוּ הֲרַגְתָּנוּ, / כִּי בְלֹא עָם הֶחֱלַפְתָּנוּ. <br/><br/> הַשְׁפֵּל זֵדִים אֲשֶׁר גָּאוּ,</p> <p>עַד מְאֹד גָּבְרוּ וְנִשָּׂאוּ,</p> <p>חוֹנְנָה דַלִּים בְּךָ קָרְאוּ!</p> <p>אֵל, בְּעַבְדוּת אֵיךְ שְׁכַחְתָּנוּ, / אַחֲרֵי טוֹבוֹת גְּמַלְתָּנוּ? <br/><br/> מַה נְּבַקֵשׁ עוֹד בְּזָכְרֵנוּ</p> <p>אֶת שְׁבוּעָתָךְ לְהוֹרֵינוּ?</p> <p>נָא זְכֹר חֶסֶד נְעוּרֵינוּ,</p> <p>אַחֲרֶיךָ אָז בְּלֶכְתֵּנוּ, / כִּי לְבַדֵּנוּ יְדַעְתָּנוּ! <br/></p></blockquote>