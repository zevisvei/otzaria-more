<h1>בַּצַּר מְנוּסִי אָשִׂימָה</h1>
אברהם אבן עזרא
<p>(אופן (לשבועות)</p>
<blockquote><br/> <p>בַּצַּר מְנוּסִי אָשִׂימָה / תּוֹרַת יְיָ תְּמִימָה.</p> <br/> <p>אָשִׂים בְּדָתִי חֶדְוָתִי,</p></blockquote>
<blockquote><p>חֶלְקִי בְלִקְחִי וּמְנָתִי,</p></blockquote>
<blockquote><p>עֵדוּת יְיָ נַחְלָתִי –</p></blockquote>
<blockquote><p>קוֹל שִׁיר בְּעוֹדִי אָרִימָה / לְדָת מִיָּמִים יָמִימָה.</p> <br/> <p>בָּכוּ שְׂרָפִים בִּזְבוּלָם</p></blockquote>
<blockquote><p>יוֹם נָדְדָה דָת מִגְּבוּלָם,</p></blockquote>
<blockquote><p>וַיִּצְעֲקוּ חוּץ אֶרְאֶלָּם:</p></blockquote>
<blockquote><p>׳אֵיכָה כְּבוּדָּה וּנְעִימָה / תּוּשָׂם בְּפִי עוֹשֶׂה פִימָה?׳</p> <br/> <p>רָגְזוּ לְאֻמִּים בִּרְאוֹתָם</p></blockquote>
<blockquote><p>אֵשׁ דָּת, וְעַם אֵל לִקְרָאתָם</p></blockquote>
<blockquote><p>פָּתְחוּ בְרִנָּה שִׂפְתוֹתָם:</p></blockquote>
<blockquote><p>׳בָּנוּ בְּרִיתָךְ הָקִימָה, / נַעְשֶׂה וְנִשְׁמַע – וִיהִי מָה!׳</p> <br/> <p>הִפְלִי בְסִינַי נוֹרְאוֹתָיו</p></blockquote>
<blockquote><p>צוּרִי, בְּמִכְתַּב לוּחוֹתַָיו,</p></blockquote>
<blockquote><p>עַל כֵּן אֲתַנֶּה צִדְקוֹתָיו –</p></blockquote>
<blockquote><p>אֵיךְ מוּל גְּמוּל עוֹשֶׂה כִימָה, / מַה מַּהֲלָלִי וַאְנִי מָה?</p> <br/> <p>מַלְכִּי, שְׁעֵה שַׁוְעַת דַּלִּים</p></blockquote>
<blockquote><p>עוֹנִים לְךָ כִבְנֵי אֵלִים,</p></blockquote>
<blockquote><p>קָדוֹשׁ בְּקָדוֹשׁ מְהַלֲלִים,</p></blockquote>
<blockquote><p>פּוֹתְחִים בְּיִרְאָה וּבְאֵימָה / שָׂפָה בְרוּרָה וּנְעִימָה.</p></blockquote>