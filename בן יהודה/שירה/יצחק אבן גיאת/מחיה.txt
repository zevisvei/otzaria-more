<h1>מחיה</h1>
יצחק אבן גיאת
<p><strong>סימן: א"ב יצחק בן יהודה אלישאני חזק</strong></p>
<h2 id="ה">ה</h2>
<blockquote><p>אֶבֶן שְׁתִיָּה. בַּקֹּדֶשׁ הוּשְׁתָה</p> <p>בַּעֲשִׂירִית צִוָּה. בְּחֻקָּה הָפְלָאתָה</p> <p>גְּבוּל חֲנוֹת אָב הֻצַּג וְהֻעְלָתָה</p> <p>וְאָתָה</p> <p>5                מֵרִבְבוֹת קֹדֶשׁ.</p> <br/></blockquote>
<blockquote><p>דֶּרֶךְ הַקָּדִים. זְרִיזִים לְחֹק דּוֹרֵךְ</p> <p>הִשְׁכִּים וְלָקַח אֵשׁ וַעֲצֵי עֶרֶךְ</p> <p>וְסַכִּין אָחַז וּבְנוֹ וַיַּדְרֵךְ</p> <p>מַסְלוּל וְדָרַךְ</p> <p>10                דֶּרֶךְ הַקֹּדֶשׁ.</p> <br/></blockquote>
<blockquote><p>זֹהַר כְּבוֹדוֹ הִקְדִּים גּוֹאֲלִי</p> <p>חֲנוֹתוֹ בְּהַר הַמּוֹר בְּקֹדֶשׁ הֵיכָלִי</p> <p>טַעֲמֵי הֲלִיכוֹת צִבְאוֹת גִּדּוּלִי</p> <p>הֲלִיכוֹת אֵלִי</p> <p>15                מַלְכִּי בַּקֹּדֶשׁ.</p> <br/></blockquote>
<blockquote><p>יָדַע בַּחֲזוֹתוֹ כְּדוּדֵי לַהַב</p> <p>כִּי זֶה בֵית אֱלֹהִים מְקוֹם כְּבוֹד וְרַהַב</p> <p>לְעֵצָיו נָתַן עַל בֵּן אָהַב</p> <p>צִיץ הַזָּהָב</p> <p>20                נֵזֶר הַקֹּדֶשׁ.</p> <br/></blockquote>
<blockquote><p>מְלַאכְתּוֹ נִהַג לַעֲשׂוֹת וְאִשֵּׁר</p> <p>סְעִיפֵי בֶן הָעֳלוּ בְלֵב מִשְׁאַל ישֶׁר</p> <p>עוֹלָה אַיֵּה וְהִנֵּה כְלֵי כשֶׁר</p> <p>אֲשֶׁר</p> <p>25                יְשָׁרְתוּ בָם בַּקֹּדֶשׁ.</p> <br/></blockquote>
<blockquote><p>פָּצַח הָאָב הֵן מִשְׁאָלֶיךָ</p> <p>צוּרְךָ יָפִיק וְיָעִיר עָלֶיךָ</p> <p>קָרְבַּן נְדָבוֹת לוֹ אֵלֶיךָ</p> <p>בְּיוֹם חֵילֶיךָ</p> <p>30                בְּהַדְרֵי קֹדֶשׁ.</p> <br/></blockquote>
<blockquote><p>רַחֲמָיו קָפַץ וְחִנּוּנָיו יַעַל</p> <p>שִׁנֵּס מָתְנָיו לְבַל בְּחֹק יִמְעַל</p> <p>תַּבְנִית מִזְבֵּחַ בְּמַתְכֻּנְתּוֹ יַעַל</p> <p>עַל</p> <p>35                אַדְמַת הַקֹּדֶשׁ.</p> <br/></blockquote>
<blockquote><p>יִשֵּׁר סִדְרֵי עֵצִים תְּחִלָּה</p> <p>צָרְכֵי הַזֶּבַח כַּדַּת הִשְׁלִים וּמִלָּא</p> <p>חֲמוּדוֹ עָקַד וְאוֹתוֹ הֶעֱלָה</p> <p>בִּמְקוֹם הָעוֹלָה</p> <p>40                בִּמְקוֹם הַקֹּדֶשׁ.</p> <br/></blockquote>
<blockquote><p>קִשְׁרֵי עֲקֵדָה קְשֹׁר אָבִי וְרַתָּם</p> <p>בִּזְמַן שְׁחִיטָה פֶּן אֲחַלֵּל בְּרִיתָם</p> <p>נִתְחֵי זִבְחֵי הַעֲלֵה כְהִלְכָתָם</p> <p>וְקִדַּשְׁתָּ אוֹתָם</p> <p>45                וְהָיוּ קֹדֶשׁ.</p> <br/></blockquote>
<blockquote><p>יָדָיו לַסַּכִּין פָּשַׁט וְהִצִּיבָם</p> <p>הֵכִין צַוָּארָיו לִשְׁחֹט וְהִקְרִיבָם</p> <p>וְהֵן אֶרְאֶלָּם הִקִּיפוּ סְבִיבָם</p> <p>יְיָ בָּם</p> <p>50                סִינַי בַּקֹּדֶשׁ.</p> <br/></blockquote>
<blockquote><p>דִּבְרֵי תֵמַהּ רָאוּ וְחָסוּ</p> <p>הֱיוֹת פְּנֵי מוֹלִיד וּבֵן בְּדֶמַע כֻּסּוּ</p> <p>וְאֵיךְ זֶרַע קֹדֶשׁ לַקֹּדֶשׁ תִּתְפְּשׂוּ</p> <p>לֹא תַעְשׂוּ</p> <p>55                כְמוֹהוּ קֹדֶשׁ.</p> <br/></blockquote>
<blockquote><p>לוֹ הִזְהִיר קוֹרֵא אַל תִּשְׁלַח</p> <p>יָדְךָ אֶל הַנַּעַר בְּמַאֲכֶלֶת וְשֶׁלַח</p> <p>שָׂם פָּעָלְךָ כִּקְטֹרֶת בְּרִית מֶלַח</p> <p>מְמֻלָּח</p> <p>60                טָהֹר קֹדֶשׁ.</p> <br/></blockquote>
<blockquote><p>אֵיל כִּפּוּרִים לִמְצֹא כֹפֶר</p> <p>נָתַתִּי תְמוּרָה לְאֶשְׁכּוֹל הַכֹּפֶר</p> <p>יְמִינוֹ שְׁחָטַתּוּ בִּמְקוֹם עֹפֶר</p> <p>וְכִפֶּר</p> <p>65                אֶת מִקְדַּשׁ הַקֹּדֶשׁ.</p> <br/></blockquote>
<blockquote><p>חֻקֵּי פָּעָלְךָ לְפָנַי כְּתוּבִים</p> <p>לְזַרְעֲךָ לְדוֹר וָדוֹר חֲשׁוּבִים</p> <p>אוֹתָם כְּקָרְבָּן חָבִים וְשָׁבִים</p> <p>הֵם מַקְרִיבִים</p> <p>70                וְהָיוּ קֹדֶשׁ.</p> <br/></blockquote>
<blockquote><p>זַרְעָם נָשְׂאוּ בְיָדָם לִבָּם</p> <p>לְפָנֶיךָ וְגָלוּי טְמוּן שִׂיחַ חֻבָּם</p> <p>זְכוּתָם תַּעֲמִיד לִהְיוֹת בְּטוּבָם</p> <p>מַצֶּבֶת בָּם</p> <p>75                זֶרַע קֹדֶשׁ.</p> <br/></blockquote>
<blockquote><p>קָרְבְּנוֹת כָּלִיל וְחֶלְבֵּי פָרִים</p> <p>דָּמוֹ יֵחָשֵׁב כְּחֵלֶב פָּרִים</p> <p>זַכִּים מֵחֵטְא יֵצְאוּ וּטְהוֹרִים</p> <p>בְּיוֹם הַכִּפּוּרִים</p> <p>80                מִקְרָא קֹדֶשׁ.</p> <br/></blockquote>