<h1>פזמון</h1>
יצחק אבן גיאת
<h2 id="ג">ג</h2>
<blockquote><p>יַעֲנֶה כְּבוֹד אָבוֹת לְבֵן מֵחֵטְא מְזֹהָם</p> <p>וּלְחָרֵד בְּמַעֲמַד יוֹם הַדִּין וְנִדְהָם</p> <p>תִּתֵּן אֱמֶת לְיַעֲקֹב חֶסֶד לְאַבְרָהָם.</p> <br/></blockquote>
<blockquote><p>מִתְהַלֵּךְ בְּחָקְּךָ כְּבֶן שָׁלשׁ שָׁנִים</p> <p>5                וּמִתְיַצֵּב בְּמַסָּה בַעֲשֶׂרֶת מוֹנִים</p> <p>חֲנַנְתּוֹ וְרִחַמְתּוֹ כְּרַחֵם אָב לְבָנִים</p> <p>תִּמְשֹׁךְ צִדְקָתוֹ לִבְנֵי בָנִים יַעֲנֶה…</p> <br/></blockquote>
<blockquote><p>בַּחֲמִשָּׁה דְבָרִים אָב זוֹכֶה לְבָרָיו</p> <p>בְּנֵי אֵיתָן תְּזַכֶּה בַחֲמִשָּׁה דְּבָרָיו</p> <p>10                עַד יֹאמְרוּ חוֹמְדָיו בָּעַמִּים אַשְׁרָיו</p> <p>אַשְׁרָיו וְאַשְׁרֵי בָּנָיו אַחֲרָיו יַעֲנֶה…</p> <br/></blockquote>
<blockquote><p>חֲסִידִים גִּדְּלוּךָ הֲדָרְךָ עַל בְּנֵיהֶם</p> <p>וְגִבּוֹרֵי אֶרֶץ תְּשַׁו צֶאֱצָאֵיהֶם</p> <p>וְזַרְעָם לִבְרָכָה תָּכִין לִפְנֵיהֶם</p> <p>15                וְתָמֹד פָּעֳלָם לְחֵיק בְּנֵיהֶם אַחֲרֵיהֶם יַעֲנֶה…</p> <br/></blockquote>
<blockquote><p>תִּתֵּן שְׂכַר צֶדֶק אֲבוֹתַי כַּיּוֹם הָבָה לִי</p> <p>בְּחֶלְקָם בַּחַיִּים תְּנָה חֶלְקִי וְחֶבְלִי</p> <p>וּמִיַּד שְׁאוֹל אֶפְדֵּם יִתְבַּשֵּׂר קְהָלִי</p> <p>עֵקֶב אֲשֶׁר שָׁמַע אַבְרָהָם בְּקוֹלִי יַעֲנֶה…</p> <br/></blockquote>