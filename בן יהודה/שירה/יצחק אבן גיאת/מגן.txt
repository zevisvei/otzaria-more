<h1>מגן</h1>
יצחק אבן גיאת
<p><strong>סימן: א"ב יצחק בן יהודה גיאת</strong></p>
<h2 id="ב">ב</h2>
<blockquote><p>אֱמוּנָיו נוֹצֵר וּמוֹשֵׁךְ לְחֵיק בְּנֵי</p> <p>בְּנֵיהֶם חַסְדָּם וְצִדְקָתָם בָּם יַעֲנֶה</p> <p>בְּמִבְחָן יְבִיאֵם יִשְׁקְלֵם בְּמֹאזְנֵי</p> <p>פֶלֶס וּמֹאזְנֵי</p> <p>5                מִשְׁפָּט לַיְיָ.</p> <br/></blockquote>
<blockquote><p>גּוֹלֶה סוֹד בְּתוֹכְחוֹת עֲנוּשִׁים</p> <p>דַּרְכֵי מִדּוֹתָיו גִּלָּה לַאֲנָשִׁים</p> <p>דְּעוּ כִּי נַסּוֹתִי לְהַפְלוֹת קְדוֹשִׁים</p> <p>אֲשֶׁר הֵם מַקְדִּישִׁים</p> <p>10                לִי אֲנִי יְיָ.</p> <br/></blockquote>
<blockquote><p>הִפְלִיא סִבָּה וּבֵין אַחִים הִפְרִיא</p> <p>וּפֶרַח הוֹצִיא וְהוֹלִיד דּוֹר עֲשִׂירִי</p> <p>וְחֹל הָיו תִשְׁעָה וְלֹא עָשׂוּ פֶרִי</p> <p>הָעֲשִׂירִי</p> <p>15                יִהְיֶה קֹדֶשׁ לַיְיָ.</p> <br/></blockquote>
<blockquote><p>זְבַדְתּוֹ בְהַשְׂכֵּל לְעִתּוֹתָיו יִתְחַדֵּשׁ</p> <p>חָקַר לְהַבְדִּיל בֵּין חֹל וּבֵין קֹדֶשׁ</p> <p>חֲנֵפִים הוֹרָה שֵׁם מִתְקַדֵּשׁ</p> <p>קֹדֶשׁ –</p> <p>20                קָדָשִׁים הוּא לַיְיָ.</p> <br/></blockquote>
<blockquote><p>טֶנֶף הַעֲבִירוּ וְחוּשׁוּ לְעָבְדוֹ</p> <p>יִחוּדוֹ הַכִּירוּ בְּפִלְאֵי מַעְבָּדוֹ</p> <p>יְמַהֵר חָפֵץ לָבוֹא בְּסוֹדוֹ</p> <p>יִכְתֹּב יָדוֹ</p> <p>25                לַיְיָ.</p> <br/></blockquote>
<blockquote><p>כַּבִּיר בַּעֲשָׂרָה בְּחַנְתּוֹ לְהַרְאוֹת</p> <p>לְבָאֵי עוֹלָם צֶדֶק נוֹרָאוֹת</p> <p>לְתוֹךְ אֵשׁ הֻשְׁלַךְ וְנֻצַּל בִּפְלָאוֹת</p> <p>וְהָיָה לְאוֹת</p> <p>30                וּלְעֵד לַיְיָ.</p> <br/></blockquote>
<blockquote><p>מַאֲמָר נִחֵץ וַחֲיָלִים יְגַבֵּר</p> <p>נְטשׁ מַחֲבַר שֵׂטִים וְצֵא מִבֵּית חָבֵר</p> <p>נָוֵהוּ זָנַח בְּלִי לְהִתְעַבֵּר</p> <p>כַּאֲשֶׁר דִּבֶּר</p> <p>35                אֵלָיו יְיָ.</p> <br/></blockquote>
<blockquote><p>סְעַדְתּוֹ בְרִדְתּוֹ לְנוֹף לְהָקֵל רְעָבוֹ</p> <p>עֶזְרוֹ חָשַׂכְתָּ וַתְּהִי מִשְׂגַּבּוֹ</p> <p>עַמִים הוֹדַעְתָּ יָפְיוֹ וְטוּבוֹ</p> <p>כִּי בוֹ</p> <p>40                בָּחַר יְיָ.</p> <br/></blockquote>
<blockquote><p>פִּלַּגְתָּ זְרוֹעוֹת יְרִיבָיו וַתִּגְרַע</p> <p>צְפִיעָיו הוֹדַעְתָּ כְּכוֹכְבֵי רוּם יִשְׂרַע</p> <p>צַוֵּה אֲצַוֶּה וּבָם שִׁמְךָ יִזָּרַע</p> <p>כִּי הֵם זֶרַע</p> <p>45                בֵּרַךְ יְיָ.</p> <br/></blockquote>
<blockquote><p>קשְׁטְ בְּתָרִים עָלָיו הוּרַד</p> <p>רְדוֹת אַרְבָּעָה רָאשִׁים וְסוֹף גְּוִיָּם נִפְרַד</p> <p>רָאָה עָשָׁן עוֹבֵר וְחָרַד</p> <p>מִפְּנֵי אֲשֶׁר יָרַד</p> <p>50                עָלָיו יְיָ.</p> <br/></blockquote>
<blockquote><p>שַׁדַּי בְּרִיתְךָ בִּבְשָׂרוֹ טִבַּעְתָּ</p> <p>תְּפִלָּתוֹ לְחַיּוֹת פִּרְחוֹ שָׁמַעְתָּ</p> <p>תֹּקֶף גִּזְעוֹ אוֹתוֹ הוֹדַעְתָּ</p> <p>כִּי אַתָּה</p> <p>55                תְבָרֵךְ צַדִּיק יְיָ.</p> <br/></blockquote>
<blockquote><p>יָהּ בַּעֲשִׂירִית לְדֵעָה מַה יִּפְעַל</p> <p>צִוִּיתוֹ חֲמוּדָךְ קַח לְךָ וְהַעַל</p> <p>לְעוֹלָה כָלִיל הַנַּעַר יַעַל</p> <p>עַל</p> <p>60                מִזְבַּח יְיָ.</p> <br/></blockquote>
<blockquote><p>בְּלֵבָב נִשְׁלָם רָץ וַיַּעֲנֶה</p> <p>יְחִידוֹ הֵרִים תְּרוּמָה וַיִּפְנֶה</p> <p>דֶּרֶךְ הָלַךְ מִמַּחֲנֶה אֶל מַחֲנֶה</p> <p>אֶל פְּנֵי</p> <p>65                הָאָדוֹן יְיָ.</p> <br/></blockquote>
<blockquote><p>גִּזְעוֹ יַקְרִיב קָרְבַּן מִנְחָתוֹ</p> <p>לְכַפֵּר בַּעֲדוֹ וּבְעַד בֵּיתוֹ</p> <p>זְכוּתוֹ לְהָלִיץ כְּאִשֶּׁה עוֹלָתוֹ</p> <p>יַקְרִיב אוֹתוֹ</p> <p>70                לִרְצוֹנוֹ לִפְנֵי יְיָ.</p> <br/></blockquote>
<blockquote><p>אוֹתוֹ תְטַהֵר וְטֻמְאָתוֹ הַתֵּם</p> <p>וְכַיּוֹם בְּסִפְרְךָ לְחַיִּים יֵחָתֵם</p> <p>תְּבַשֵּׂר מֵחֵטְא וְעָוֹן חֲטָאתֶם</p> <p>וִהְיִיתֶם נְקִיִּים</p> <p>75                מֵיְיָ.</p> <br/></blockquote>
<blockquote><p>תְּחִנָּה שׁוֹפְכִים מוּל הָאָרוֹן</p> <p>אֶל זְבוּל קָדְשְׁךָ תַּעֲלֶה לְזִכָּרוֹן</p> <p>בְּקָרְאָם אַחֲרֵי מוֹת שְׁנֵי בְּנֵי אַהֲרֹן</p> <p>בְקָרְבָתָם</p> <p>80                לִפְנֵי יְיָ.</p> <br/></blockquote>