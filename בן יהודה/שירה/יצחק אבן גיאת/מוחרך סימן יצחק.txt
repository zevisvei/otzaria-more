<h1>מוחרך: סימן: יצחק</h1>
יצחק אבן גיאת
<p><strong>פו</strong></p>
<blockquote><p>     אֵל אֱלֹהִים נִצְחִי / זִכְרוּ פְּאֵרִי / וְצֵיץ מִצְחִי</p> <p>      יָצַק בְּמַעֲבֵה אֲדָמָה גָלְמִי</p> <p>      הֵכִין מְנוּחִי בְּבֶטֶן אִמִּי</p> <p>      אַף לָחֳדָשָיו פְּקִידָיו עִמִּי</p> <p>5     שָׁת לְהַחֲלִיף כֹּחִי</p> <p>      שִׁבְעָה מְשָׁרְתִים וְחוֹזְרִים נִכְחִי.</p> <br/></blockquote>
<blockquote><p>      צָפוּן בְּקִרְבִּי יָקָר מִתְנַשֵּׂא</p> <p>      בְּשְׁפַל יְקוּמִים מְלוּכָה יַעֲשֶׂה</p> <p>      נִפְרָד אֲבָל הוּא מְאַחֵז כִּסֵּא</p> <p>10   קָם לְהַסְכִּין אָרְחִי</p> <p>      עַד שׁוּב לְשָׁרְשִׁי וְאָמוּת וְאֶחִי.</p> <br/></blockquote>
<blockquote><p>      חָדַל לְהַשְׂכִּיל לְבָבִי מַהֲלָךְ</p> <p>      גַּלְגַּל יְרוֹצֵץ וְחוּג יִתְהַלָּךְ</p> <p>      לִשְׁמֹר פְּקֻדּוֹת אֲדָמָה הֻומְלַךְ</p> <p>15   וַאֲנִי זָךְ לִקְחִי</p> <p>      חַי גּוֹאֲלִי לֹא לַגַּלְגַּל שִׂיחִי.</p> <br/></blockquote>
<blockquote><p>      קָשַׁר בְּכִתְרִי תְּהִלָּה סוֹדָיו</p> <p>      יִסּוֹב גְּלִילָיו סְפֹר מַעֲבָדָיו</p> <p>      הֵם הֵם שְׁלוּחָיו וְהֵם הֵם עֵדָיו</p> <p>20   הוּא מְכוֹן מִבְטָחִי צוּרִי</p> <p>      וְאַפְקִיד בְּיָדוֹ רוּחִי.</p> <br/></blockquote>