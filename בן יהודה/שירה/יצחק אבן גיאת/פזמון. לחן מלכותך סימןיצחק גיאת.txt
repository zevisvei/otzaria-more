<h1>פזמון. לחן: מלכותך סימן:יצחק גיאת</h1>
יצחק אבן גיאת
<p><strong>כח</strong></p>
<blockquote><p>      לְךָ תֵּאוֹת תְּהִלָּה מוֹשֵׁל גֶּאֱיוֹנַי</p> <p>      וְלְךָ נָאֶה לְהוֹדוֹת בְּמֵיטַב הֶגְיוֹנַי</p> <p>      רַבּוֹת עָשִׂיתָ אַתָּה יְיָ.</p> <br/></blockquote>
<blockquote><p>      יְמֵי חַיָּי אֱלֹהַי שְׂפָתַי יְשַׁבְּחוּנְךָ</p> <p>5     וְעַל טוּבְךָ כִּי רַב סֶלָה יְבָרְכוּךָ</p> <p>      אֲשֶׁר עָשִׂיתָ גְּדוֹלוֹת אֱלֹהִים מִי כָמֹֹֹֹכָה.</p> <br/></blockquote>
<blockquote><p>      צָרְכֵי יוֹם חֲסַרְתּוֹ וְחֹק טֶרֶף מְזוֹנַי</p> <p>      וְיוֹם לֹא אֶמְצָאָהּ בוֹ שִׁקּוּיֵי לְפָנַי</p> <p>      טוֹב עָשִׂיתָ עִם עַבְדְּךָ יְיָ.</p> <br/></blockquote>
<blockquote><p>10    חֱיוֹת נַפְשִׁי בְּעוֹדִי וְטוּבִי אֵין בְּיָדִי</p> <p>      וְאִם אִיגַע לְהוֹעִיל וְלֹא יוֹעִיל מְאוֹדִי</p> <p>      חַיִּים וָחֶסֶד עָשִׂיתָ עִמָּדִי.</p> <br/></blockquote>
<blockquote><p>      קָצַר אוֹנִי וְכֹחִי וּמִשְׁרָתִי נְקַלָּה</p> <p>      וְיוֹם תַּגְדִּיל לְפִיךָ וְלֹא לְפִי הַפְּעוּלָּה</p> <p>15    וּבְלִבֵּךְ עָשִׂיתָ אֶת כָּל הַגְּדֻוּלָּה.</p> <br/></blockquote>
<blockquote><p>      גּוֹיִם לְךָ וְאִיִּים יְיַחֵלוּ וִיְקַוּו</p> <p>      וְגֹדֶל תַּעֲצוּמֶיךְ בְּאִיֵּיהֶם יְחַוּוּ</p> <p>      כָּל גּוֹיִם אֲשֶׁר עָשִׂיתָ יָבוֹאוּ וְיִשְׁתַּחֲווּ.</p> <br/></blockquote>
<blockquote><p>      יְדוּעִים נַחֲלָתְךָ בְּצִלֵּךְ כִּסִּית</p> <p>20   וְשׁוֹסֵיהֶם בְּטֶרֶם יְשׁוֹסוּם שָׁסִיתָ</p> <p>      מִשְׁפָּט וּצְדָקָה בְּיַעֲקֹב אַתָּה עָשִׂיתָ.</p> <br/></blockquote>
<blockquote><p>      אֱמוּנָתְךָ וְגָדְלְךָ גְּלוּיִים לָעֵינַיִם</p> <p>      וּמִי יוּכַל לְהַסְתִּיר מְאוֹר יוֹם בְּחָפְנַיִם</p> <p>      אַתָּה עָשִׂיתָ אֶת הַשָּׁמַיִם.</p> <br/></blockquote>
<blockquote><p>25    תְּמוּנָתְךָ יְגַלּוּ פְּלָאִים הִפְלֵית</p> <p>      וּבַעֲשׂוֹתְךָ פְּעָלִים עֲצוּמִים נַעֲלֵיתָ</p> <p>      מַעֲשֶׂיךָ כֻּלָּם בְּחָכְמָה עָשִׂיתָ.</p> <br/></blockquote>
<p>כאן (קובץ 8) מופיעה תמונה שניתן לזהות בה מילים בכתב רש"י.</p>