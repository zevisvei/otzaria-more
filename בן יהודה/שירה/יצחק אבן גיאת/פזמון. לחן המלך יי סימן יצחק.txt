<h1>פזמון. לחן המלך יי סימן: יצחק</h1>
יצחק אבן גיאת
<p><strong>לב</strong></p>
<blockquote><p>   מָלְאָה הָאָרֶץ יַשְׁמִיעַ בְּאָזְנַי</p> <p>   צוּרִי מִמְּעוֹנִי סְלִיחָה לַהֲמוֹנַי</p> <p>   צְדָקָה וּמִשְׁפָּט וְחֶסֶד יְיָ.</p> <br/></blockquote>
<blockquote><p>   יִתְרָה שִׂים לְחָסֵר וְתַחֻבֹּשֶׁת לְחוֹלֶה</p> <p>5    וְכַבֵּד לְנִקְלֶה וְהָשֵׁב לְנָוֶה גוֹלֶה</p> <p>   שְׂבַע רָצוֹן וּמָלֵא בִּרְכַּת יְיָ</p> <p>   צְדָקָה וּמִשְׁפָּט וְחֶסֶד יְיָ.</p> <br/></blockquote>
<blockquote><p>   צְבָא זָעֹם זֶה כַמֶּה תְקָרֵב וְתִרֶץ</p> <p>   וְלִפְנֵיהֶם כְּמֵאָז יַעֲלֶה הַפּוֹרֵץ</p> <p>10    וּתִמָּלֵא הָאָרֶץ דֵּעָה אֶת יְיָ</p> <p>   צְדָקָה וּמִשְׁפָּט וְחֶסֶד יְיָ.</p> <br/></blockquote>
<blockquote><p>   חֶסֶד קָדְשֶׁךָ תְּשׁוֹבֵב וְתוֹשִׁיב נַהֲלָאָה</p> <p>   וּבְעַיִן יִרְאוּ כְבוֹד יְיָ נִרְאָה</p> <p>   וְהֶחָצֵר מָלְאָה נֹגַה כְּבוֹד יְיָ</p> <p>15    צְדָקָה וּמִשְׁפָּט וְחֶסֶד יְיָ.</p> <br/></blockquote>
<blockquote><p>   קֵץ סָתוּם תְּגַלֶּה וְתַתִּיר אַסִּיר כֶּלֶֹא</p> <p>   וּבִשְׂחוֹק יִשְׁעֲךָ אָז פִּינוּ יִמָּלֵּא</p> <p>   וְלַעֲשׂוֹת עִם אֵלֶּה הִגְדִּיל יְיָ</p> <p>   צְדָקָה<a href="#fn:1" id="fnref:1" title="see footnote"><sup>1</sup></a> וּמִשְׁפָּט וְחֶסֶד יְיָ.</p> <br/></blockquote>
<ol><li id="fn:1"><p>בטקסט המקור אין רווח בין מילה זו למילה הבאה, אבל נראה לי טעות סופרים. <a href="#fnref:1" title="return to body"> ↩</a></p></li></ol>