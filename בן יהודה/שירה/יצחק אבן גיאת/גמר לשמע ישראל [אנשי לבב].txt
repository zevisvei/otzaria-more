<h1>גמר לשמע ישראל [אנשי לבב]</h1>
יצחק אבן גיאת
<blockquote><p>אַנְשֵׁי לֵבָב, שִׁמְעוּ לִי</p> <p>בְּקָרְאִי “אֱלֹהִים אֲדֹנָי חֵילִי!”</p> <p>שֵׁם כְּבוֹדוֹ אֲבָאֵר בְּשִׂכְלִי –</p> <p>לוּ עַמִּי שׁוֹמֵעַ לִי!</p> <br/></blockquote>
<blockquote><p>[5] יָחִיד, יִחוּדוֹ בְמִסְפָּר אַל תֵּחַד,</p> <p>יְרָא רֵאשִׁיתוֹ וְאַחֲרִיתוֹ וּפְחַד,</p> <p>הֱיוֹתוֹ בְשֵׁם “אֶהְיֶה” לֹא נִכְחַד –</p> <p>הָאֶחָד אֶת הָאֶחָד!</p> <br/></blockquote>
<blockquote><p>צָפוּן יְקָרוֹ בְמַעֲלוֹת גְּבֹהִים,</p> <p>[10] גְּבֹהִים אַחַר גְּבֹהִים נוֹהִים,</p> <p>יְעִידוּן לְכָל עַיִן מְסִבּוֹת נְגֹהִים:</p> <p>אַךְ יֵשׁ אֱלֹהִים!</p> <br/></blockquote>
<blockquote><p>חוֹקְרֵי כְבוֹדוֹ תָמָהוּ,</p> <p>עָמְדוּ מֵרְאוֹת וְהִתְמַהְמָהוּ,</p> <p>[15] עֵינֵי שִׂכְלָם מֵרְאוֹת כָּהוּ –</p> <p>וַיֹּאמְרוּ “לוֹא־הוּא!”</p> <br/></blockquote>
<blockquote><p>יָדְךָ עַל שִׁלֵּשִים תִּכְבַּד,</p> <p>הַחוֹשְׁבִים אָב וְרוּחַ נֶעְבָּד,</p> <p>וּבֶן־מָוֶת וְנָשׂוּא עַל בַּד</p> <p>[20] מִן הַשְּׁלֹשָׁה הֲכִי נִכְבָּד!</p> <br/></blockquote>
<blockquote><p>צַדִּיק גּוֹי יַעֲרִיצְךָ בְרוּחַ נְדִיבָה,</p> <p>יַמְלִיכֲךָ בְשָׂפָה עֲרֵבָה,</p> <p>קוֹרֵא “אֶחָד!” פַּעֲמַיִם בְּאַהֲבָה –</p> <p>וְאֶל הַשְּׁלֹשָּה לֹא בָא!</p></blockquote>