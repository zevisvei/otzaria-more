<h1>גמר לשמע ישראל</h1>
יצחק אבן גיאת
<blockquote><p>אַנְשֵׁי לֵבָב, שִׁמְעוּ לִי</p></blockquote>
<blockquote><p>בְּקָרְאִי “אֱלֹהִים אֲדֹנָי חֵילִי!”</p></blockquote>
<blockquote><p>שֵׁם כְּבוֹדוֹ אֲבָאֵר בְּשִׂכְלִי –</p></blockquote>
<blockquote><p>לוּ עַמִּי שׁוֹמֵעַ לִי!</p></blockquote>
<br/>
<blockquote><p>יָחִיד, יִחוּדוֹ בְמִסְפָּר אַל תֵּחַד,</p></blockquote>
<blockquote><p>יְרָא רֵאשִׁיתוֹ וְאַחֲרִיתוֹ וּפְחַד,</p></blockquote>
<blockquote><p>הֱיוֹתוֹ בְשֵׁם “אֶהְיֶה” לֹא נִכְחַד –</p></blockquote>
<blockquote><p>הָאֶחָד אֶת הָאֶחָד!</p></blockquote>
<br/>
<blockquote><p>צָפוּן יְקָרוֹ בְמַעֲלוֹת גְּבֹהִים,</p></blockquote>
<blockquote><p>גְּבֹהִים אַחַר גְּבֹהִים נוֹהִים,</p></blockquote>
<blockquote><p>יְעִידוּן לְכָל עַיִן מְסִבּוֹת נְגֹהִים:</p></blockquote>
<blockquote><p>אַךְ יֵשׁ אֱלֹהִים!</p></blockquote>
<br/>
<blockquote><p>חוֹקְרֵי כְבוֹדוֹ תָמָהוּ,</p></blockquote>
<blockquote><p>עָמְדוּ מֵרְאוֹת וְהִתְמַהְמָהוּ,</p></blockquote>
<blockquote><p>עֵינֵי שִׂכְלָם מֵרְאוֹת כָּהוּ –</p></blockquote>
<blockquote><p>וַיֹּאמְרוּ “לוֹא-הוּא!”</p></blockquote>
<br/>
<blockquote><p>יָדְךָ עַל שִׁלֵּשִים תִּכְבַּד,</p></blockquote>
<blockquote><p>הַחוֹשְׁבִים אָב וְרוּחַ נֶעְבָּד,</p></blockquote>
<blockquote><p>וּבֶן-מָוֶת וְנָשׂוּא עַל בַּד</p></blockquote>
<blockquote><p>מִן הַשְּׁלֹשָׁה הֲכִי נִכְבָּד!</p></blockquote>
<br/>
<blockquote><p>צַדִּיק גּוֹי יַעֲרִיצְךָ בְרוּחַ נְדִיבָה,</p></blockquote>
<blockquote><p>יַמְלִיכֲךָ בְשָׂפָה עֲרֵבָה,</p></blockquote>
<blockquote><p>קוֹרֵא “אֶחָד!” פַּעֲמַיִם בְּאַהֲבָה –</p></blockquote>
<blockquote><p>וְאֶל הַשְּׁלֹשָּה לֹא בָא!</p></blockquote>
<br/>