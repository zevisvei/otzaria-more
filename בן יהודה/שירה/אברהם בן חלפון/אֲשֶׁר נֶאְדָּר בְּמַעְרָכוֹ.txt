<h1>אֲשֶׁר נֶאְדָּר בְּמַעְרָכוֹ</h1>
אברהם בן חלפון
<p>[מילה]</p>
<blockquote><p>אֲשֶׁר נֶאְדָּר בְּמַעְרָכוֹ / בְּפִי שַׁחַק וּמַלְאָכוֹ:</p> <p>יְסוֹכֵךְ בַּהֲמוֹן רַחְמָיו / עֲלֵי חֶבֶר אֲבִי שׂוֹכוֹ:</p> <p>וְיִמְנַע מִכְּאֵב לִבּוֹ / וְעֵינוֹ מִבְּכֹה בָּכֹה:</p> <p>וְיַגְדִּילוֹ וְיִשָּׁמֵר / בְּמוֹשָׁבוֹ וּמַהְלָכוֹ:</p> <p>וְיַנְחֵהוּ עֲלֵי אֹרַח / מְאֻשֶּׁרֶת וְיַדְרִיכוֹ:</p> <p>וְעַל יָצְקוֹ בְתוֹךְ עֵדָה / דְּמֵי מִילָה וְעַל שָׁפְכוֹ:</p> <p>שְׁפוֹךְ עָלָיו בְּרוּחַ חֵן / וְתַחְנוּנִים לְהַמְשִׁיכוֹ:</p> <p>חֲסָדֶיךָ, וְיִקָּרֵא / בְּחִיר הָאֵל מְבוֹרָכוֹ:</p></blockquote>