<h1>יוֹנָה לְחֶזְיוֹנוֹת חוֹכָה וְצוֹפִיָּה</h1>
אברהם בן חלפון
<p>בקשה לגאולה</p>
<blockquote><p>יוֹנָה לְחֶזְיוֹנוֹת / חוֹכָה וְצוֹפִיָּה</p></blockquote>
<blockquote><p>תִּזְכּוֹר לְרִאשׁוֹנוֹת / לֶכְתָּהּ בְּתוֹךְ צִיָּה</p></blockquote>
<blockquote><p>תֶּהְגֶּה לְמוּל מוֹנוֹת / אוֹתָהּ כְּהוֹמִיָּה</p></blockquote>
<blockquote><p>מֵרֹב מְרִי</p></blockquote>
<blockquote><p>חָדַל צְרִי</p></blockquote>
<blockquote><p>גָּדַל חֳרִי</p></blockquote>
<blockquote><p>אַפּוֹ עֲדֵי הֵנָּה:</p></blockquote>
<blockquote><p>נָאוֹר וְגַם אַדִּיר / מֵהַרֲרֵי טֶרֶף</p></blockquote>
<blockquote><p>נִינֵי עֲרָב הַעְדִּיר / יַעַן שְׁמָךְ חֵרַף</p></blockquote>
<blockquote><p>וּפְנֵי אֱדוֹם הַקְדִּיר / צַו לוֹ: חֲדַל, הֶרֶף</p></blockquote>
<blockquote><p>בָּהֶם רְדֵה</p></blockquote>
<blockquote><p>עַמָּךְ פְּדֵה</p></blockquote>
<blockquote><p>עֶדְיָם עֲדֵה</p></blockquote>
<blockquote><p>אוֹתָם כְּרִאשׁוֹנָה:</p></blockquote>
<blockquote><p>עַל מַעְיְנֵי יֶשַׁע / הַצְמַח פְּרִי חַיִּים</p></blockquote>
<blockquote><p>וּלְשָׁב שְׁבוּת פֶּּשַׁע / קַבֵּץ, וּבָאִיִּים</p></blockquote>
<blockquote><p>בִּשְׁמָךְ יְהִי נוֹשַׁע / לוֹ יִכְרְעוּ צִיִּים</p></blockquote>
<blockquote><p>וּכְאִישׁ קְרָב</p></blockquote>
<blockquote><p>מַהֵר קְרָב</p></blockquote>
<blockquote><p>אֶל אִישׁ עֲרָב</p></blockquote>
<blockquote><p>יַעַן לְרָע פָּנָה:</p></blockquote>
<blockquote><p>הָשֵׁב נְוַת בַּיִת / אֶל הַר מְרוֹם הָרִים</p></blockquote>
<blockquote><p>וִיהִי כְמוֹ זַיִת / הוֹדָהּ, וְכִתְמָרִים</p></blockquote>
<blockquote><p>תִּפְרַח, וְקוֹץ שַׁיִת / יַעְלֶה מְעוֹן צָרִים</p></blockquote>
<blockquote><p>דָּיֵק בְּנֵה</p></blockquote>
<blockquote><p>עַל צָר חֲנֵה</p></blockquote>
<blockquote><p>וּגְאַל בְּנֵי</p></blockquote>
<blockquote><p>יַעְקֹב בְּקוֹל רִנָּה:</p></blockquote>
<blockquote><p>הַרְבִּי לְמוּל צוּרֵךְ / תּוֹדָה וְקוֹל זִמְרָה</p></blockquote>
<blockquote><p>אוּלַי בְּרִית הוֹרֵךְ / יִזְכּוֹר וְיָעִירָה</p></blockquote>
<blockquote><p>יִשְׁמַע בְּעֵת אָמְרֵךְ / נִשָּׂא וְגַם נוֹרָא</p></blockquote>
<blockquote><p>הַט אָזְנְךָ</p></blockquote>
<blockquote><p>וּלְמַעְנְךָ</p></blockquote>
<blockquote><p>לַהְמוֹנְךָ</p></blockquote>
<blockquote><p>שׁוֹבֵב לְצִיּוֹנָה:</p></blockquote>