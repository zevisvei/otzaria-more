<h1>אַתְּ חֲתָנִי אַב הֲמוֹן</h1>
אברהם בן חלפון
<p>חתימה: אברהם</p>
<blockquote><br/> <p>אַתְּ חֲתָנִי אַב הֲמוֹן</p></blockquote>
<blockquote><p>קוּם וְצַלְצֵל פַּעֲמוֹן:</p></blockquote>
<blockquote><p>בָּא זְמָן עֵת אַהֲבָה</p></blockquote>
<blockquote><p>לַחֲזוֹת שֶׁתָּאֲבָה</p></blockquote>
<blockquote><p>נַפְשְׁךָ, קוּם נָא שְׁבָה</p></blockquote>
<blockquote><p>מוּל צְבִיָּה נִצְּבָה</p></blockquote>
<blockquote><p>וּבְחֵיק אוֹתָהּ אֱמוֹן:</p></blockquote>
<blockquote><p>רַעֲיַת חֵן יָקְרָה</p></blockquote>
<blockquote><p>בַּת גְּבִיר יִצְחָק קְרָא</p></blockquote>
<blockquote><p>לָהּ, וְתַעְנֶה, דִּבְּרָהּ</p></blockquote>
<blockquote><p>מוֹר וְקָנֶה קִטְּרָה</p></blockquote>
<blockquote><p>לָךְ, וְרֵיחַ קִנְּמוֹן:</p></blockquote>
<blockquote><p>הֵא לְךָ צוּר מַחֲסֶה</p></blockquote>
<blockquote><p>כֹּל אֲשֶׁר תַּחְפֹּץ עֲשֵׂה</p></blockquote>
<blockquote><p>וּבְצֵל יָדָךְ כְּסֵה</p></blockquote>
<blockquote><p>דּוֹד, וְלֵב קָמִים מְסֵה</p></blockquote>
<blockquote><p>וּפְנֵי הוֹדָם טְמוֹן:</p></blockquote>
<blockquote><p>מַעֲנִי הַקְשֵׁב, אֲבִיר</p></blockquote>
<blockquote><p>יַעֲקֹב וּבְנֵה דְּבִיר</p></blockquote>
<blockquote><p>בֵּיתְךָ, וּשְׁלַח גְּבִיר</p></blockquote>
<blockquote><p>עוֹל אֲמָתִי יַעֲבִיר</p></blockquote>
<blockquote><p>מֵעֲלֵי נִין אַב הֲמוֹן:</p></blockquote>