<h1>שיר זהב לכבוד ישעיה רומאנין</h1>
משה חיים לוצטו
<p>רָאֲתָה עֵינִי וְיִשְׂמַח לִבִּי דִּבְרֵי פִי חֲכַם חֵן כמהח“ר <strong>יְשַׁעְיָה רוֹמַאנִין</strong> נר”ו אֲשֶׁר נְדָבוֹ לִבּוֹ לְפָרֵשׁ בַּאֵר הֵיטֵב לִפְנֵי כָל יִשְׂרָאֵל סְלִיחַת <strong>תָּא שְׁמַע</strong> לְהַרְאוֹת הָעַמִּים וְהַשָּׂרִים אֶת יָפְיָהּ כִּי רַב הוּא. וְלֵאמֹר לְפָעֳלָא טָבָא אַיְשַׁר, הִנֵּה נָא נַשָׂאתִי קוֹלִי וָאַעַן וָאֹמַר:</p>
<br/>
<blockquote><p>כִּיפִי אַרְמוֹן נִשְׂגָּב בְּהֵיכַל מֶלֶךְ,</p></blockquote>
<blockquote><p>מָלֵא כָל חֶמְדַּת עַיִן,</p></blockquote>
<blockquote><p>זָהָב כֻּלּוֹ מוּפָז וְאַבְנֵי שֹׁהַם,</p></blockquote>
<blockquote><p>יוֹשֵׁב לִבְלִי אוֹר לוֹ בְּסֵתֶר חֹשֶׁךְ,</p></blockquote>
<blockquote><p>לֹא תִשְׂמַח בּוֹ עֵין אִישׁ וְתִשְׂבַּע נָפֶשׁ -</p></blockquote>
<blockquote><p>אִם נֵר יָאִיר חָשְׁכּוֹ, כְּבוֹדוֹ יָגֶל:</p></blockquote>
<blockquote><p>אוֹר רַב כֵּן בִּדְבָרֶיךָ,</p></blockquote>
<blockquote><p>לִרְאוֹת פִּלְאֵי חָכְמָה אֲשֶׁר נִסְתָּרוּ,</p></blockquote>
<blockquote><p>דּוֹדִי הַיּוֹם הֵאַרְתָּ.</p></blockquote>
<blockquote><p>עַל כֵּן נוֹדֶה אֵלֶיךָ,</p></blockquote>
<blockquote><p>כִּי עֵת לִקְהַל עַמִּים מְנוּחָה תַרְתָּ,</p></blockquote>
<blockquote><p>עַתָּה עֵינוֹת מִתְקֶךָ</p></blockquote>
<blockquote><p>עַל רֹאשׁ חוּצוֹת יָפוּצוּ,</p></blockquote>
<blockquote><p>בִּרְכוֹת כָּל יִשְׁרֵי לֵב לְךָ יָרוּצוּ.</p></blockquote>
<br/>
<p>אוֹהֵב טְהָר־לֵב מֹשֶׁה חַיִּים לוּצָאטוֹ</p>