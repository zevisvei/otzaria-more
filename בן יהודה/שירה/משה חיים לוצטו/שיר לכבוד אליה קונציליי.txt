<h1>שיר לכבוד אליה קונציליי</h1>
משה חיים לוצטו
<blockquote><p>הָאי יוֹמָא דְקָא גָרֵם. קוֹל שָׂשׂוֹן וְקוֹל שִׂמְחָה בְּקוֹל הַשִּׁירִים. יוֹם הֻכְתַּר בְּכֶתֶר הַפִילוֹסוֹפִיאָה וְהָרְפוּאָה בָּחוּר מֵעַם סְגֻלָּה הֶחָכָם הָרוֹפֵא כְּמַר <strong>אֵלִיָּה</strong> בֶּן הַגְּבִיר <strong>שְׁמוּאֵל קוֹנְצִילְיִי</strong> יצ"ו. וּבְכֵן רָאִיתִי חוֹבָה לְעַצְמִי. וְאָמַרְתִּי אֵין לִי דֳמִי וּפִי יַגִּיד תְּהִלָּתוֹ. וּבָא הָאוֹת והַמּוֹפֵת לַאֲמִתַּת אַהֲבָתוֹ. וָאֶשָּׂא מְשָׁלִי:</p></blockquote>
<br/>
<blockquote><p>הֵן יִזְרְעוּ עָמָל וְשָׁוְא יִקְצֹרוּ</p> <p>אִם בַּסְּלָעִים יוֹגְבִים יִזְרָעוּ;</p> <p>כָּל עוֹבְדֵי אוֹתָם לְרִיק יִיגָעוּ,</p> <p>מַעְדֵּר וְכָל אִתִּים לְבַד יִשְׁבֹּרוּ. <br/></p></blockquote>
<blockquote><p>מוֹרֵי כְסִילִים כֵּן הֲלֹא יִבְצֹרוּ</p> <p>רַק עִנְּבֵי סִכְלוּת אֲשֶׁר נָטָעוּ;</p> <p>מוּסַר תְּבוּנָתָם הֲכִי יִפְרָעוּ,</p> <p>לֹא יֵדְעוּ הָבִין רְשָׁעִים זֹרוּ. <br/></p></blockquote>
<blockquote><p>לֹא כֵן, יְדִידִי, כִּי פְאֵר חָבַשְׁתָּ</p> <p>וּשְׂדֵה תְרוּמוֹת הוּא שְׂדֵה שִׂכְלֶךָ,</p> <p>חָכְמָה וְדַעַת בּוֹ כְּצִיץ שָׁכָנָה. <br/></p></blockquote>
<blockquote><p>מֶחְקָר וּמַרְפֵּא כַּמְּעִיל לָבַשְׁתָּ,</p> <p>חָכְמוֹת בְּחוּצוֹת יִקְרְאוּ עָלֶיךָ:</p> <p>‘כָּל דֵּין וְכָל מִן דֵּין סְמוֹכוּ לָנָא’. <br/></p></blockquote>
<blockquote><p>מִתְעַלֵּס בְּאַהֲבָתוֹ מֹשֶׁה חַיִּים בלא"א יַעֲקֹב חַי לוּצָאטוֹ</p></blockquote>