<h1>שיר לחתונת יצחק בן שבתי מאריני</h1>
משה חיים לוצטו
<blockquote><p>עֵת לָטַעַת בַּיִת נֶאֱמָן, עַמּוּדָיו עַל אַדְנֵי פָז מְיֻסָּדִים. תְּרֵי יַחְדָּיו, אֶחָד בְּאֶחָד יִגְשׁוּ וְהָיוּ לַאֲחָדִים. ה“ה הַבָּחוּר מֵעַם סְגֻלָּה הַמַּשְׂכִּיל כמ”ר <strong>יִצְחָק</strong> בֵּן חָכָם יְשַׂמַּח אָב, אָב בְּחָכְמָה, הֶחָכָם הַכּוֹלֵל כמוהר“ר <strong>שַׁבְּתַי מַארִינִי</strong> נר”ו וְעֵזֶר כְּנֶגְדּוֹ הַבְּתוּלָה הַצְּנוּעָה מָרַ' <strong>יְהוּדִית</strong> בַּת הַגְּבִיר הַמְפֹאָר כמ“ר <strong>מְנַחֵם אִיטַלְיָא</strong> יצ”ו, וְלֹא יָכוֹל <strong>מֹשֶׁה</strong> לְהִתְאַפֵּק לְקוֹל שָׂשׂוֹן וְקוֹל שִׂמְחָה בְּיוֹם טוֹבָתָם. כִּי תְאַלְּצֵנִי תֹקֶף אַהֲבָתָם. לִשְׂמֹחַ בְּשִׂמְחָתָם. וְלִכְבוֹד יְקָר תִּפְאַרְתָּם. הֲרִימוֹתִי קוֹלִי. וָאֶשָּׂא מְשָׁלִי:</p></blockquote>
<br/>
<blockquote><p>קוּמוּ, בְּנוֹת שִׁיר, מַהֲרוּ אֵתָיוּ,</p></blockquote>
<blockquote><p>קוּמוּ שְׂאוּ זִמְרָה מְגִלּוֹת סֵפֶר,</p></blockquote>
<blockquote><p>לֹא עֵת חֲנוֹת הָעֵת עֲלֵי הַר שֶׁפֶר,</p></blockquote>
<blockquote><p>לִשְׁכֹּן לְחוֹף יַמִּים רְצוּ וּבְעָיוּ.</p></blockquote>
<br/>
<blockquote><p>שָׁם נָשְׂאוּ קוֹלָם וְשִׁיר יַשְׁמִיעוּ</p></blockquote>
<blockquote><p>עֶדְרֵי שְׂמָחוֹת נוֹסְדוּ גַם יַחַד,</p></blockquote>
<blockquote><p>אַךְ לֹא בְּפִיהֶם שָׁוְא וְשִׁירֵי כַחַד,</p></blockquote>
<blockquote><p>שִׁירֵי תְהִלּוֹת רַק אֱמֶת יַבִּיעוּ.</p></blockquote>
<br/>
<blockquote><p>שֵׁמַע תְּרוּעָה שָׁם, תְּרוּעַת שָׁמַע,</p></blockquote>
<blockquote><p>תָּעוּף וְלֹא תִיעַף לְקַצְוֵי אֶרֶץ,</p></blockquote>
<blockquote><p>שָׁמָּה יְקָר יִשְׁכֹּן וְיִפְרֹץ פֶּרֶץ,</p></blockquote>
<blockquote><p>יִתְקַע נְדִיבוֹת צִלְצְלֵי הַשָּׁמַע.</p></blockquote>
<br/>
<blockquote><p>שָׁם נִרְאֲתָה נָאוָה וְשָׁם נִצָּבָה</p></blockquote>
<blockquote><p>גַּד עַל מְרוֹם אוֹפָן מְלֵאַת עֹשֶׁר,</p></blockquote>
<blockquote><p>שֵׁבֶט מְלוּכָה אַךְ לְתֹם וָיֹשֶׁר,</p></blockquote>
<blockquote><p>נֹגַהּ בְּנָגְהֵי זָהֳרָהּ נִקְרָבָה.</p></blockquote>
<br/>
<blockquote><p>תֹּקֶף רְשָׁפִים שָׁם וְאֵשׁ שַׁלְהָבֶת</p></blockquote>
<blockquote><p>רִשְׁפֵּי יְדִידוּת אַהֲבָה יָעִירוּ,</p></blockquote>
<blockquote><p>גַּלֵּי שְׁאוֹן גִּילָה גְּבוּל יָסִירוּ,</p></blockquote>
<blockquote><p>שָׁם נַהֲרֵי שָׁלוֹם וְכַר נִרְחָבֶת.</p></blockquote>
<br/>
<blockquote><p>‘מִי זֶה וְאֵיזֶה הוּא?’ הֲלֹא תִשְׁאָלוּ,</p></blockquote>
<blockquote><p>שֹׂבַע שְׂמָחוֹת בַּעֲדִי נִצְמָדוּ,</p></blockquote>
<blockquote><p>יִוָּסְדוּ יַחְדָּיו וְיִוָּעָדוּ,</p></blockquote>
<blockquote><p>מַה־זֶּה וְעַל מַה־זֶּה הֲלוֹם יוּבָלוּ?'</p></blockquote>
<br/>
<blockquote><p>אַךְ זֶה יְדִידִי הוּא אֲשֶׁר הוֹפִיעַ</p></blockquote>
<blockquote><p>עִם יַעֲלַת הַחֵן בְּהִסְתַּפֵּחַ,</p></blockquote>
<blockquote><p>יִשְׁכֹּן לְחוֹף יַמִּים בְּלֵב שָׂמֵחַ,</p></blockquote>
<blockquote><p>חוֹף יַם תְּבוּנוֹת הוּא וְכֵן יַרְגִּיעַ.</p></blockquote>
<br/>
<blockquote><p>שָׁמְעָם תְּרוּעָתָהּ בְּקוֹל נִשְׁמַעַת,</p></blockquote>
<blockquote><p>אַף כְּנְּשָׁרִים תַּעֲלֶה הָאֵבֶר,</p></blockquote>
<blockquote><p>מַהֵר לְעוֹפֵף חִישׁ אֱלֵי כָל עֵבֶר</p></blockquote>
<blockquote><p>כִּי בֵין נְדִיבִים יַחְבְּשׁוּ מִגְבָּעַת.</p></blockquote>
<br/>
<blockquote><p>יִרְבֶּה כְבוֹד בֵּיתָם כְּגַלֵּי יָמָּה,</p></blockquote>
<blockquote><p>צֶדֶק וּמִשְׁפָּט כַּמְּעִיל יִלְבָּשׁוּ,</p></blockquote>
<blockquote><p>עֹשֶׁר וְיֹשֶׁר בָּם הֲכִי נִפְגָּשוּ,</p></blockquote>
<blockquote><p>נֹגַּה עֲטֶרֶת זִיו בְּרֹאשָׁם שָׂמָה.</p></blockquote>
<br/>
<blockquote><p>מֵחֵץ תְּשׁוּעַת אַהֲבָה עָצֵמָה</p></blockquote>
<blockquote><p>חֵשֶׁק בְּחֵיק דּוֹדִים כְּאֵשׁ בּוֹעֶרֶת</p></blockquote>
<blockquote><p>בֵּין נַהֲרֵי שָׁלוֹם תְּהִי נִסְגֶּרֶת,</p></blockquote>
<blockquote><p>כֵּן נַחֲלָתָם שָׁפְרָה נָעֵמָה.</p></blockquote>
<br/>
<blockquote><p>אַף עוֹד מְעַט זַרְעָם יְהִי פוֹרֵחַ</p></blockquote>
<blockquote><p>כָּעֵץ אֲשֶׁר שָׁתוּל בְּפַלְגֵי מַיִם,</p></blockquote>
<blockquote><p>יִרְבֶּה וְכֵן יִפְרֹץ לְרִבּוֹתַיִם</p></blockquote>
<blockquote><p>וּכְמוֹ דְגֵי הַיָּם לְהִשְׁתַּבֵּחַ.</p></blockquote>
<br/>
<blockquote><p>אַךְ טוֹב אֲבַשֵּׂר לָךְ וְיִפְרֹץ פָּרֶץ,</p></blockquote>
<blockquote><p>תִּשְׁתֶּה בְשָׁלוֹם נוֹזְלֵי בוֹרֶךָ,</p></blockquote>
<blockquote><p>יִגְדַּל שְׁמָךְ, יָרוּם וְכִלְבָבֶךָ</p></blockquote>
<blockquote><p>וּכְשֵׁם גְּדוֹלִים הֵם אֲשֶׁר בָּאָרֶץ. <br/></p></blockquote>