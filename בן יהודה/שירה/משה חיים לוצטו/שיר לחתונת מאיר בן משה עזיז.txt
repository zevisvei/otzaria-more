<h1>שיר לחתונת מאיר בן משה עזיז</h1>
משה חיים לוצטו
<p>עֵת הַזָּמִיר הִגִּיעַ. שָׂשׂוֹן וִיקָר הוֹפִיעַ. לַיְּהוּדִים הָיְתָה <strong>אוֹרָה וְשִׂמְחָה</strong>. וְנָסוּ יָגוֹן וַאֲנָחָה. בִּימֵי חֲתֻנַּת הַבָּחוּר הַנֶּחְמָד כמ“ר <strong>מֵאִיר</strong> בֶּן הַקָּצִין כמ”ר <strong>חַיִּים מֹשֶׁה עֲזִיז</strong> יצ“ו אֲשֶׁר יָלְדָה לוֹ אִשְׁתּוֹ הַכְּבוּדָה מר”ת <strong>לוּנָה</strong> מב“ת, וְהָאֱלֹהִים אִנָּה אֶל יָדוֹ. עֵזֶר כְּנֶגְדּוֹ. הַבְּתוּלָה הַצְּנוּעָה מר”ת <strong>שִׂמְחָה</strong> בַּת הַגְּבִיר הַמְרוֹמָם הַמָּנוֹחַ כמ“ר <strong>אָשֵׁר חֵפֶץ</strong> זלה”ה. וַאֲנִי בְתֻמִּי אַחַר נוֹגְנִים הֲרִימוֹתִי קוֹלִי. וָאֶשָּׂא מְשָׁלִי:</p>
<blockquote><p>שֶׁמֶשׁ בְּצֵאתוֹ בַּהֲדַר קַרְנַיִם</p></blockquote>
<blockquote><p>מִבּוֹאֲכָה קָדִים בְּרֹב תִּפְאֶרֶת,</p></blockquote>
<blockquote><p>לִפְנֵי תְהִלָּתוֹ כְּאֵשׁ בּוֹעֶרֶת</p></blockquote>
<blockquote><p>תָּגֵל אֲדָמָה, יִשְׂמְחוּ שָׁמָיִם.</p></blockquote>
<blockquote><p>אַךְ עֵת בְּרָקָיו טֻבְּעוּ בַמַּיִם,</p></blockquote>
<blockquote><p>אוֹרָה וְשִׂמְחָה אָז תְּהִי נֶעְדֶּרֶת,</p></blockquote>
<blockquote><p>תַּחַת כְּבוֹדוֹ תַּעֲמֹד בַּהֶרֶת,</p></blockquote>
<blockquote><p>קַדְרוּת וּפָארוּר קִבְּצוּ אַפָּיִם.</p></blockquote>
<blockquote><p>חָתָן, פְּנֵי חַמָּה מְאוֹר פָּנֶיךָ,</p></blockquote>
<blockquote><p>אַךְ גַּם בְּעֶרֶב יוֹם תְּהִי זוֹרֵחַ,</p></blockquote>
<blockquote><p>תַּחְגֹּר עֲדֵי עַד גִּיל וְאוֹר עַל מֶצַח.</p></blockquote>
<blockquote><p>יִגָּהּ בְּלִי מַחְשָׁךְ שְׁבִיב אוֹרֶךָ,</p></blockquote>
<blockquote><p>מֵאִיר בְּעֹז אַתָּה, בְּנוֹ יָרֵחַ,</p></blockquote>
<blockquote><p>שֹׂבַע שְׂמָחוֹת עַל יְמִינָךְ נֶצַח.</p></blockquote>
<blockquote><p>הַצָּעִיר מֹשֶׁה חַיִּים בלא“א יַעֲקֹב חַי לוּצָאטוֹ יצ”ו <br/></p></blockquote>