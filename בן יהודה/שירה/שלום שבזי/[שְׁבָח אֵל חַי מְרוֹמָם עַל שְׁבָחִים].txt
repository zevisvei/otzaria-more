<h1>[שְׁבָח אֵל חַי מְרוֹמָם עַל שְׁבָחִים]</h1>
שלום שבזי
<blockquote><p>שְׁבָח אֵל חַי מְרוֹמָם עַל שְׁבָחִים,</p></blockquote>
<blockquote><p>וּמַלְכוּתוֹ עֲדֵי נֵצַח נְצָחִים.</p></blockquote>
<blockquote><p>לְפָנָיו עוֹרְכִים שַׁי כָּל מְלָכִים,</p></blockquote>
<blockquote><p>וְכוֹכָבִים מְסוּדָּרִים וְנָחִים.</p></blockquote>
<blockquote><p>מְפַרְשֵׁז עַנְנֵי כָּבוֹד בְּוִילוֹן,</p></blockquote>
<blockquote><p>וּמַשְׁפִּיעַ מְאוֹרוֹ בָּרְוָוחִים.</p></blockquote>
<blockquote><p>יְצַו חַסְדּוֹ לְדָל נִרְדָּף וְנִכְאֶה,</p></blockquote>
<blockquote><p>עֲלֵי פִּתּוֹ מְחַזֵּר בַּפְּתָחִים.</p></blockquote>
<blockquote><p>וְלוֹ רֵעִים בְּעֵמֶק בֵּין לְסַיִף,</p></blockquote>
<blockquote><p>לְהִתְאָרֵחַ יְשַׁגֵּרוּ שְׁלוּחִים.</p></blockquote>
<blockquote><p>סְבִיבָיו מִבְּנֵי אַשְׁבֵּל וְשֶׂרֶד,</p></blockquote>
<blockquote><p>כְּמוֹ כַּפְתּוֹר עֲגוּל בִּשְׁנֵי פְּרָחִים.</p></blockquote>
<blockquote><p>פְּנֵיהֶם יִשְׂמְחָה יַחַד לְהַקְבִּיל,</p></blockquote>
<blockquote><p>וְגַם הֵמָּה לְהַקְבִּילוֹ שְׂמֵחִים.</p></blockquote>
<blockquote><p>רְצוֹן הָאֵל יְעוֹרֵר הַגְּאוּלָּה,</p></blockquote>
<blockquote><p>וְנִתְחַבֵּר כְּלָל רֵעִים וְאַחִים.</p></blockquote>
<blockquote><p>יְרַחֵם בַּת מְלָכִים הַשְּׁבוּיָה,</p></blockquote>
<blockquote><p>כְּשׁוֹשַׁנָּה מְסוּבֶּכֶת בְּחוֹחִים.</p></blockquote>
<blockquote><p>תְּקַוֶּה לַחֲזוֹת דּוֹדָּהּ כְּקֶדֶם,</p></blockquote>
<blockquote><p>וְתַגִּישָׁה לְקָרְבָּנֵי זְבָחִים. <br/></p></blockquote>