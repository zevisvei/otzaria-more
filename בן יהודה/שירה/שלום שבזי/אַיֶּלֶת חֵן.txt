<h1>אַיֶּלֶת חֵן</h1>
שלום שבזי
<p>חתימה: אלשבזי משתא</p>
<blockquote><br/> <p>אַיֶּלֶת חֵן בְּגָלוּת תִּסְמְכֵנִי / וּבַלַּיְלָה בְּתוֹךְ חֵיקָהּ מְלוֹנִי:</p></blockquote>
<blockquote><p>לְכוֹס יֵינָהּ אֲנִי תָּמִיד מְזֻמָּן / וְנִתְעָרֵב חֲמַד יֵינָהּ בְּיֵינִי:</p></blockquote>
<blockquote><p>שְׁתוּ דּוֹדִים לְעֻמָּתִי וְשִׁכְרוּ / וְהָעִירוּ לְשֵׂכֶל רַעְיוֹנִי:</p></blockquote>
<blockquote><p>בְּהֵיכַל בַּת מְלָכִים הַכְּבֻדָּה / וְשֻׁלְחָנָהּ מְזֻמָּן לַהֲמוֹנִי:</p></blockquote>
<blockquote><p>זְמַן הִפְרִיד לְכָל רֵעִים וְדוֹדִים / אֲבָל דּוֹדִי בְּאַהֲבָה יִזְכְּרֵנִי:</p></blockquote>
<blockquote><p>יְקַשֵּׁר חֵן וְחֶסֶד עַל גְּבֶרֶת / בְּמַעְגַּל חֵן וְחֶסֶד יִמְשְׁכֵנִי:</p></blockquote>
<blockquote><p>מְפַרְשֵׁז בַּעֲנַן עָבֵי שְׁחָקִים / לְרַעְיָתִי וְהִיא תָפִיק רְצוֹנִי:</p></blockquote>
<blockquote><p>שְׁעָרֶיהָ חֲמִשִּׁים הֵם קְבוּעִים / זְכוּת לֵאָה בְּבִינָה תִסְעֲדֵנִי:</p></blockquote>
<blockquote><p>תְּעוֹרֵר אַהֲבַת רָחֵל לְבָנִים / בְּסוֹד מַלְכוּת עֲשִׂירִית תַּעֲלֵנִי:</p></blockquote>
<blockquote><p>אֱלֹהִים חִישׁ לְעַמֶּךָ יְשׁוּעָה / בְּעֵת רָצוֹן תְּצַחְצֵחַ גְּרוֹנִי:</p></blockquote>
<blockquote><p>שְׁלוֹמֵי לֵב בְּרֹב שָׁלוֹם תְּסוֹבֵב / בְּנֵי אִישׁ תָּם סְגֻלַּת אָב הֲמוֹנִי:</p></blockquote>