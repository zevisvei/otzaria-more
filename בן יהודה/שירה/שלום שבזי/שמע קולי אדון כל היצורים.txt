<h1>שמע קולי אדון כל היצורים</h1>
שלום שבזי
<p>חתימה: שלום בן יושׂף [שבזי]</p>
<blockquote><br/> <p>שְׁמַע קוֹלִי אֲדוֹן כָּל הַיְּצוּרִים / וְקַבֵּלָה תְּשׁוּבָתִי אֲדֹנָי</p></blockquote>
<blockquote><p>לְמַעַנְךָ תְּקַבֵּץ הַפְּזוּרִים / תְּרַחֵמָה לְעַמֶּךָ אֲדֹנָי</p></blockquote>
<blockquote><p>וְגַם תִּזְכֹּר בְּרִית אָבוֹת יְשָׁרִים / אֲשֶׁר הָלְכוּ בְּדַרְכֶּךָ אֲדֹנָי</p></blockquote>
<blockquote><p>מְחוֹל וּסְלַח לְכָל חוֹבוֹת סְדוּרִים / אֲשֶׁר הֵמָּה גְּלוּיִים לָךְ אֲדֹנָי</p></blockquote>
<blockquote><p>בְּכָל יוֹמִי וְלֵילִי אֶקְרָאֶךָ / וְעֵינֵי עַבְדְּךָ נְשׂוּאוֹת לָךְ אֲדֹנָי</p></blockquote>
<blockquote><p>נְשָׂא עָוֹן וְגַם פֶּשַׁע סְתוּרִים / אֲשֶׁר הֵמָּה בְּסִפְרֶךָ אֲדֹנָי</p></blockquote>
<blockquote><p>יַעְלוּ כָּל בְּנֵי גּוֹלָה חֲבֵרִים / לְתוֹךְ צִיּוֹן אֲשֶׁר בָּחַר אֲדֹנָי</p></blockquote>
<blockquote><p>וְתָחִישָׁה לְאֵלִיָּה יְבַשֵּׂר / בְּרֹאשׁ הָרִים לְעַמֶּךָ אֲדֹנָי</p></blockquote>
<blockquote><p>שְׂרִידִים הַחֲכָמִים הַהֲדוּרִים / אֲשֶׁר הֵמָּה בְּחִירֶיךָ אֲדֹנָי</p></blockquote>
<blockquote><p>פְּדֵה אֵלִי לְנַפְשִׁי מִצְּעָרִים / בְּרַחְמָךְ וַחֲסָדֶיךָ אֲדֹנָי</p></blockquote>
<blockquote><p>וְשָׁלוֹם רָב יְסוֹבֵב הַחֲבֵרִים / וְגַם שָׂשׂוֹן וְשִׂמְחָה מֵאֲדֹנָי.</p></blockquote>