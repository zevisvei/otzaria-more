<h1>שִׁמְחָה וְרִנָּה לִבְנֵי גְבֶרֶת</h1>
שלום שבזי
<p>חתימה: שלם יושף</p>
<blockquote><br/> <p>שִׁמְחָה וְרִנָּה לִבְנֵי גְבֶרֶת</p></blockquote>
<blockquote><p>שָׁלוֹם מְבוֹא יוֹם שְׁמִינִי עֲצֶרֶת</p> <br/> <p>לִרְאוֹת וְלַחְזוֹת בְּנֹעַם יְיֹיָ</p></blockquote>
<blockquote><p>יִזְכּוּ בְיוֹם זֶה בְּחוּרֵי אֱמוּנָי</p></blockquote>
<blockquote><p>אָגִיל בְּרִנָּה אֶנְשֶׁה יְגוֹנָי</p></blockquote>
<blockquote><p>בְּטוּב הָאֵל הִיא נֶעֱזֶרֶת:</p> <br/> <p>מִיַּיִן טוֹב כּוֹסִי רְוָיָה</p></blockquote>
<blockquote><p>לִבִּי לְמוּלוֹ שָׂמֵח וְחָיָה</p></blockquote>
<blockquote><p>אֶשְׁאַל לְאֵל רָם אָמַר וְהָיָה</p></blockquote>
<blockquote><p>עוֹלָם, בְּחַסְדּוֹ יִרְצֶה עֲתֶרֶת:</p> <br/> <p>יָהּ מִמְּרוֹמָךְ תָּחִישׁ בְּחֶמְלָה</p></blockquote>
<blockquote><p>תִּפְדֶּה לְיוֹנָה גּוֹלָה וְדַלָּה</p></blockquote>
<blockquote><p>בּוֹרֵא לְאֶרֶץ כּוֹנֵן וְתָלָה</p></blockquote>
<blockquote><p>גַּם שָׁמַיִם תִּכֵּן בְּזֶרֶת:</p> <br/> <p>וַתְּרָן וְנוֹרָא הָחִישׁ גְּאֻלָּה</p></blockquote>
<blockquote><p>לִבְנֵי אֱמוּנִים זֶרַע סְגֻלָּה</p></blockquote>
<blockquote><p>נַחֵם לְצִיּוֹן, תֶּן כּוֹס מְמֻלָּא</p></blockquote>
<blockquote><p>שַׁחַר קוּמִי וְשִׂמְחִי עֲטֶרֶת:</p> <br/> <p>שָׂשׂוֹן וְשִׂמְחָה נִשְׁמַע בְּעִירָךְ</p></blockquote>
<blockquote><p>תָּשׁוּב כְּקֶדֶם לִנְוֵה הֲדָרָךְ</p></blockquote>
<blockquote><p>תִּבְנֶה וְתָקִים הֵיכַל הֲדָרָךְ</p></blockquote>
<blockquote><p>אוּלָם וְחָצֵר עִם הָעֲזֶרֶת:</p> <br/> <p>פְּנֵה אֶל שַׁוְעַת עַמָּךְ וְרַחֵם</p></blockquote>
<blockquote><p>חַדֵּשׁ שְׂשׂוֹנִים אוֹתָם תְּנַחֵם</p></blockquote>
<blockquote><p>יַעְלוּ בְרִנָּה בְּאַרְצָם תְּנִיחֵם</p></blockquote>
<blockquote><p>אָז תַּלְבִּישֵׁם לְבוּשׁ תּפְאֶרֶת:</p> <br/> <p>שָׁלוֹם לָכֶם בְּנֵי הַגּוֹלָה</p></blockquote>
<blockquote><p>יֶעֱרַב שִׂיחֲכֶם כְּקָרְבָּן עוֹלָה</p></blockquote>
<blockquote><p>הוֹד יַשְׁפִּיעֲכֶם וְיִשְׁתַּלְשֵׁלָה</p></blockquote>
<blockquote><p>יֵרֵד מִיְּסוֹד עַד הָעֲטֶרֶת:</p></blockquote>