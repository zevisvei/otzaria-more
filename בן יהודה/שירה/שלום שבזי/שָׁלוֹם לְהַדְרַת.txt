<h1>שָׁלוֹם לְהַדְרַת</h1>
שלום שבזי
<p>חתימה: שלם בן יוסף</p>
<blockquote><p>שָׁלוֹם לְהַדְרַת כָּל עַם הֲמוֹנָי</p> <p>אֶשְׂמַח בְּזִכְרָם אֶנְשֶׁה יְגוֹנָי</p> <p>וּבְלֵיל פְּסָחִים יִרְבּוּ שְׂשׂוֹנָי</p> <p>לֵיל שִׁמּוּרִים הוּא לַיוֹיָ:</p> <br/></blockquote>
<blockquote><p>לִבִּי יִשְׂמַח בְּשָׂשׂוֹן וְצַהְלָה</p> <p>יָגֵל בְּזָכְרִי יוֹם הַגְּאֻלָּה</p> <p>יוֹם יָצָאנוּ בְּשִׂמְחָה וְחֶמְלָה</p> <p>שִׁירָה אָמְרוּ גְּאוּלֵי יְוֹיָ:</p> <br/></blockquote>
<blockquote><p>מַצּוֹת וּמָרוֹר מִצְוָה קְבוּעָה</p> <p>וּפֶסַח לִזְכּוֹר יוֹם הַיְּשׁוּעָה</p> <p>בִּזְכּוֹר אֱלֹהִים לָנוּ שְׁבוּעָה</p> <p>וּזְכוּת אָבוֹת בְּחוּרֵי יְוֹיָ:</p> <br/></blockquote>
<blockquote><p>בְּמַכּוֹת עֶשֶׂר דָּן אוֹיְבֵינוּ</p> <p>וְשָׁלַח מֹשֶׁה וְהוֹצִיאָנוּ</p> <p>מִצָּר מַקְשֶׁה שִׁעְבּוּדֵנוּ</p> <p>אַכְזָר אֲשֶׁר לֹא יִירָא יְוֹיָ:</p> <br/></blockquote>
<blockquote><p>נִסִּים עָשָׂה וְאוֹתוֹת עֲצוּמִים</p> <p>בִּזְכוּת אָבוֹת זַכִּים רְחוּמִים</p> <p>וְנִחַם עָם דַּל וְלִבּוֹת פְּצוּמִים</p> <p>כִּי לְנִשְׁבְּרֵי לֵב קָרוֹב יְוֹיָ:</p> <br/></blockquote>
<blockquote><p>יָצָא עַם אֵל בְּשִׂמְחָה וְאוֹרָה</p> <p>וְאוֹיֵב רָדַף בְּחֵילוֹ מְהֵרָה</p> <p>וְעָם צָעֲקוּ בְּנֶפֶשׁ קְצָרָה</p> <p>וְיוֹנָה תַעֲנֶה חֶלְקִי יְוֹיָ:</p> <br/></blockquote>
<blockquote><p>וְהִנֵּה הִקְרִיב פַּרְעֹה וְחֵילוֹ</p> <p>וּמֹשֶׁה קָרָא וְהֵרִים קוֹלוֹ</p> <p>פְּדֵה יָהּ עַמָּךְ חִישׁ הַצִּילוֹ</p> <p>כִּי לֹא תַמּוּ חַסְדֵי יְוֹיָ:</p> <br/></blockquote>
<blockquote><p>סוּס צָר וְרִכְבּוֹ טֻבְּעוּ בְּיַם סוּף</p> <p>וְחֵילוֹ יַחַד יָרְדוּ בְּכִסּוּף</p> <p>וְנִצָּל עַם אֵל וְגַם הָאֲסַפְסוּף</p> <p>כָּל הַבּוֹטְחִים עַל שֵׁם יְוֹיָ:</p> <br/></blockquote>
<blockquote><p>פָּתְחוּ גְּאוּלִים יַחַד בְּשִׁירָה</p> <p>וְזָכוּ לְקַבֵּל מִצְווֹת וְתוֹרָה</p> <p>וְנִתְבַּשְּׂרוּ בְּבֵית הַבְּחִירָה</p> <p>בְּמַעֲמַד הָהָר חָמַד יְוֹיָ:</p> <br/></blockquote>