<h1>מֶלֶךְ רַב</h1>
שלום שבזי
<p>החתימה: משתא</p>
<blockquote><p>מֶלֶךְ רַב לַכֹּל וְאֵין זוּלָתֶךָ</p> <p>הוֹפִיעַ בְּרָצוֹן עַל עַם קָדְשֶׁךָ</p> <p>וְנַחֵם אֲבֵלֵיהֶם בְּחַסְדָּךְ וְרַחֲמֶיךָ</p> <p>כְּמוֹ שֶׁהִבְטַחְתָּם עַל יַד נְבִיאֶךָ</p> <p>אָנֹכִי אָנֹכִי הוּא מוֹחֶה פְשָׁעֶיךָ:</p> <br/></blockquote>
<blockquote><p>שָׁמַעְתִּי נְהִי עַל חָבֵר נִפְטָר</p> <p>מִיתָתוֹ כַּפָּרָה כְּמוֹ כָּלִיל תָּקְטָר</p> <p>וְנַפְשׁוֹ מִן הָאוֹר בְּגַנָּה תִּתְעַטָּר</p> <p>וּמַלְאֲכֵי רוּם יֹאמְרוּ בָּרוּךְ בּוֹאֶךָ:</p> <br/></blockquote>
<blockquote><p>תְּהֶא לָךְ כַּפָּרָה בֵּן פּוֹרָת הַצְלַח</p> <p>לֵישֵׁב בְּגַן עֵדֶן, וְלָךְ יוֹצְרָךְ יִסְלַח</p> <p>בִּזְכוּת שְׁלֹשָׁה אָבוֹת וּבִזְכוּת בְּרִית מֶלַח</p> <p>דַּע כִּי שֵׁם יְוֹיָ נִקְרָא עָלֶיךָ:</p> <br/></blockquote>
<blockquote><p>אַשְׁרֵי נְשׂוּי פֶשַׁע אֲשֶׁר יַקְדִּים תְּשׁוּבָה</p> <p>יוֹם תַּעֲלֶה נַפְשׁוֹ טְהוֹרָה וַאֲהוּבָה</p> <p>וּבְסֵפֶר זִכָּרוֹן וְסֵפֶר חַיִּים כְּתוּבָה</p> <p>אַתָּה יְוֹיָ לֹא תִכְלָא רַחֲמֶיךָ:</p> <br/></blockquote>