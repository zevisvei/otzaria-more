<h1>אַהֲבַת כַּלָּה יְקָרָה</h1>
שלום שבזי
<p>חתימה: אלשבזי משתא שץ</p>
<blockquote><p>אַהֲבַת כַּלָּה יְקָרָה</p> <p>וַחֲתַן חֻפָּה יְשָׁרָה</p> <p>דּוּגְמַת אַבְרָם וְשָׂרָה</p> <p>רֹאשׁ תְּחִלַּת אַהֲבָתִי:</p> <br/></blockquote>
<blockquote><p>לָהּ מְאֹד הוֹמֶה לְבָבִי</p> <p>חוֹשְׁקִים לִבְיָה וְלָבִיא</p> <p>לַעֲרֹךְ נֵר מַעֲרָבִי</p> <p>אֶלְמְדָה חֻקִּי וְדָתִי:</p> <br/></blockquote>
<blockquote><p>שׁוּר גְּבֶרֶת דַּע בְּסוֹדָהּ</p> <p>חוֹשְׁקָה תָּמִיד בְּדוֹדָהּ</p> <p>כִּי בְאוֹר הוֹדוֹ יְסוֹדָהּ</p> <p>נִקְרְאָה לָהּ רַעֲיָתִי:</p> <br/></blockquote>
<blockquote><p>בָּא בְּרֹאשׁ הָרִים יְדַלֵּג</p> <p>בֵּין הֲדָס לוֹלָב וְאֶתְרוֹג</p> <p>זֶה בְּזֶה יַחַד יְשָׂרֵג</p> <p>וַעֲרָבָה סוֹף קְצָתִי:</p> <br/></blockquote>
<blockquote><p>זִמְּנוּ שִׁבְטַי בְּהַלֵּל</p> <p>לָבְשׁוּ יוֹפִי וּמִכְלוֹל</p> <p>סוֹבְרִים שִׁירָה לְגוֹלֵל</p> <p>נֶהֱדָר אֵל לַעֲדָתִי:</p> <br/></blockquote>
<blockquote><p>יָרְדוּ צִבְאוֹת שְׁחָקִים</p> <p>שָׁמְעוּ קוֹלוֹת בְּרָקִים</p> <p>דִּבְּרוֹת עֶשֶׂר חֲקוּקִים</p> <p>רֹאשׁ לְתוֹרָתִי וְדָתִי:</p> <br/></blockquote>
<blockquote><p>מֵעֲנָנִים וַעֲרָפֶל</p> <p>מִקְהֲלִי כָּרַע וְנָפַל</p> <p>הֶחֱיָם הָאֵל בְּאוֹר טַל</p> <p>נִצְּבָה קָמָה עֲדָתִי:</p> <br/></blockquote>
<blockquote><p>שָׁמְעוּ עַמִּים וְזָעוּ</p> <p>רָעֲשׁוּ הָרִים וְנָעוּ</p> <p>נִבְהֲלוּ אוֹיְבַי וְלָעוּ</p> <p>מֵהֲדָרִי יוֹם עֲלוֹתִי:</p> <br/></blockquote>
<blockquote><p>תִּקְּנוּ שִׁבְטֵי יְשָׁרִים</p> <p>שָׁם שְׁנֵים עָשָׂר סְפָרִים</p> <p>גַּם וְשִׁשָּׁה הַסְּדָרִים</p> <p>הֵם וּמֹשֶׁה הָאֲמִתִּי:</p> <br/></blockquote>
<blockquote><p>אַהֲבָתוֹ הָעֲדוּפָה</p> <p>הִיא בְאַפִּרְיוֹן רְצוּפָה</p> <p>זוֹרְחָה כָּל רֹאשׁ תְּקוּפָה</p> <p>כָּל חֳדָשַׁי גַּם שְׁנָתִי:</p> <br/></blockquote>
<blockquote><p>שַׁאֲלִי רַעְיָה בְּעִבּוּר</p> <p>הַנְהֲרִי יָחִיד וְצִבּוּר</p> <p>רֹאשׁ חֳדָשִׁים בּוֹ בְדִבּוּר</p> <p>וַאֲנִי בִנְהַר פְּרָתִי:</p> <br/></blockquote>
<blockquote><p>צָלְחוּ יַחְדָּיו חֲתָנַי</p> <p>יוֹם עֲלוֹת בִּשְׁנֵי אֲרוֹנַי</p> <p>אַהֲרֹן וּמֹשֶׁה לְפָנַי</p> <p>נִשְׁמְעָה שִׁירַת קְהָתִי:</p> <br/></blockquote>