<h1>[אֲיֶלֶת חֵן בְּגָלוּת תִּסְמְכֵנִי]</h1>
שלום שבזי
<blockquote><p>אֲיֶלֶת חֵן בְּגָלוּת תִּסְמְכֵנִי,</p> <p>וּבַלַּיְלָה בְּתוֹךְ חִיקָהּ מְלוֹנִי.</p> <p>לְכוֹס יֵינָהּ אֲנִי תָּמִיד מְזוּמָּן,</p> <p>וְנִתְעָרֶב חֱמֶר יֵינָהּ בְּיֵינִי.</p> <p>שְׁתוּ דּוֹדִים לְעוּמָּתִי וְשִׁכְרוּ,</p> <p>וְהָעִירוּ לְשֵׂכֶל רַעֲיוֹנִי.</p> <p>בְּהֵיכַל בַּת מְלָכִים הַכְּבוּדָה,</p> <p>וְשׁוּלְחָנָהּ מְזוּמָּן לַהֲמוֹנִי.</p> <p>זְמָן הִפְרִיד לְכָל רֵעִים וְדוֹדִים,</p> <p>אֲבָל דּוֹדִי בְּאַהְבָה יִזְכְּרֵנִי.</p> <p>יְקַשֵּׁר חֵן וְחֶסֶד עַל גְּבֶרֶת,</p> <p>בְּמַעְגַּל חֵן וְחֶסֶד יִמְשְׁכֵנִי.</p> <p>מְפַרְשֵׁז בַּעֲנַן עָבֵי שְׁחָקִים</p> <p>לְרַעְיָתִי, וְהִיא תָּפִיק רְצוֹנִי.</p> <p>שְׁעָרֶיהָ חֲמִשִּׁים הֵם, קְבוּעִים,</p> <p>זְכוּת לֵאָה בְּבִינָה תִּסְעֲדֵנִי.</p> <p>תְּעוֹרֵר אַהֲבַת רָחֵל לְבָנִים,</p> <p>בְּסוֹד מַלְכותּ עֲשִׂירִית תַּעֲלֵנִי.</p> <p>אֱלהַי חִישׁ לְעַמֶּיךָ יְשׁוּעָה,</p> <p>בְּעֵת רָצוֹן תְּצַחְצֵחַ אֶת גְּרוֹנִי.</p> <p>שְׁלוּמֵי לֵב בְּרוֹב שָׁלוֹם תְּסוֹבֵב,</p> <p>בְּנֵי אִישׁ תָּם, סְגוּלַּת אַב הֲמוֹנִי. <br/></p></blockquote>