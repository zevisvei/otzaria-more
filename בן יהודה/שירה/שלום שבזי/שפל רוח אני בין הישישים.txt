<h1>שפל רוח אני בין הישישים</h1>
שלום שבזי
<p>חתימה: שלם בן יוסף [שבזי]</p>
<blockquote><p>שְׁפַל רוּחַ אֲנִי בֵּין הַיְּשִׁישִׁים</p></blockquote>
<blockquote><p>אֲשֶׁר הֵמָּה בְּמִלְחַמְתָּם חֲמוּשִׁים</p></blockquote>
<blockquote><p>לְעֻמָּתָם אֲנִי צָעִיר בְּעֵינַי</p></blockquote>
<blockquote><p>וְאֶתְבּוֹנֵן וְדֵעוֹתַי חֲלוּשִׁים</p></blockquote>
<blockquote><p>מְאֹד אֶשְׂמַח לְהַקְבִּיל אֶת פְּנֵיהֶם</p></blockquote>
<blockquote><p>וְסוֹד מִלּוֹת בְּתוֹךְ פִּיהֶם דְּרוּשִׁים</p></blockquote>
<blockquote><p>בְּהַדְרָתָם כְּמַלְאָכִים בְּהוֹדָם</p></blockquote>
<blockquote><p>וְגִבּוֹרִים בְּמַעְשֵׂיהֶם וְרָאשִׁים</p></blockquote>
<blockquote><p>נְדִיבִים בַּעֲלֵי חָכְמָה וּבִינָה</p></blockquote>
<blockquote><p>לְשׁוֹנֵיהֶם כְּסַפִּירִים לְטוּשִׁים</p></blockquote>
<blockquote><p>יְשָׁרִים לַעֲשׂוֹת מִצְוֹת וְחֻקִּים</p></blockquote>
<blockquote><p>וְיָבִינוּ סְגֻלַּת הַחֲרָשִׁים</p></blockquote>
<blockquote><p>וּבָקִיאִים לְהִתְבּוֹנֵן וְלַחְשׁוֹב</p></blockquote>
<blockquote><p>בְּסוֹד שָׁנִים וּמוֹלַד הֶחֳדָשִׁים</p></blockquote>
<blockquote><p>סְמוּכִים מַעֲשֵׂיהֶם לַעֲדֵי עַד</p></blockquote>
<blockquote><p>וּבָם יוֹרוּ הֲמוֹן צִבְאוֹת קְדוֹשִׁים</p></blockquote>
<blockquote><p>פְּדוּת לָנוּ שְׁלַח הָאֵל בְּגִינָם</p></blockquote>
<blockquote><p>חֲטָאֵינוּ סְלַח יִהְיוּ כְּבוּשִׁים</p></blockquote>
<blockquote><p>בְּנֵה צִיּוֹן וְהָחֵשׁ אֶת מְשִׁיחָךְ</p></blockquote>
<blockquote><p>וְקַבֵּצָה לְצֹאנָךְ הַנְּטוּשִׁים.</p></blockquote>