<h1>בהתכ״ז גזרו על העטרות</h1>
שלום שבזי
<p>חתימה: אלשבזי משתא</p>
<blockquote><p>בְּהַתְכַּ״ז גָּזְרוּ עַל הָעֲטָרוֹת / בְּנֵי אָמָה לְבַזּוֹת אֶת זְקֵנָי</p></blockquote>
<blockquote><p>אֵל קַנָּא יְקַנֵּא עַל עֲלוּבִים / וְיָסִירָה בְּעֵת רָצוֹן יְגוֹנָי</p></blockquote>
<blockquote><p>לְבַת גַּלִּים יְהֶא מָגֵן וְצִנָּה / יְרַחֵמָה עֲלֵי שִׁבְטֵי הֲמוֹנָי</p></blockquote>
<blockquote><p>שְׁכִינָה לַמְּדִי זְכוּת עַל פְּזוּרִים / תְּעוֹרֵר לְסַנְהֶדְּרֵי גְּאוֹנָי</p></blockquote>
<blockquote><p>בְּגִין אָבוֹת וְתוֹרָה הַתְּמִימָה / וְתַנָּאִים בְּטַעְמֵי הֶגְיוֹנָי</p></blockquote>
<blockquote><p>זְדוֹן קָמִים וּמַחְשָׁבְתָּם לְהָרַע / וְחֶמְדָּתָם לְגַלּוֹת אֶת קְלוֹנָי</p></blockquote>
<blockquote><p>יְסִיתוּנוּ בְּהַבְלֵיהֶם וְרִשְׁעָם / חֲמוֹל עָלַי מֵחֶרְפַּת שְׁכֵנָי</p></blockquote>
<blockquote><p>מוֹשֵׁל עַל הֲמוֹן מַעְלָה וּמַטָּה / יְהֶא עֶזְרִי יְצַו חַסְדּוֹ לְפָנָי</p></blockquote>
<blockquote><p>שְׁאוֹן פַּחְדּוֹ יִשְׁפֹּךְ עַל מְשַׂנְאָי / וּבִרְצוֹנוֹ יְנַחֵם רַעֲיוֹנָי</p></blockquote>
<blockquote><p>תְּשׁוּבַת דָּל אֲשֶׁר נִכְלָם בְּתֵימָן / יְקַבֵּלָה וְיָדִין כָּל מְעַנָּי</p></blockquote>
<blockquote><p>אֲשֶׁר נִזְכָּר בְּסוֹד שָׁלֹשׁ קְדֻשּׁוֹת / וְיֵחוּד שְׁמַע יִשְׂרָאֵל יְיֹיָ</p></blockquote>
<blockquote><p>שָׁלוֹם רָב לְעָם גּוֹלֶה וּמֻבְטָח / כֻּלָּם קְדוֹשִׁים וּבְתוֹכָם יְיֹיָ:</p></blockquote>