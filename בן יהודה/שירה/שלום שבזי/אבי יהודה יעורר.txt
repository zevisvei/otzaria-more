<h1>אבי יהודה יעורר</h1>
שלום שבזי
<blockquote><p>אֲבִי יְהוּדָה יְעוֹרֵר צִיר תְּעוּדָה כְּלִי חֶמְדָּה</p></blockquote>
<blockquote><p>אֲשֶׁר נִבְחָר בְּדוֹרוֹ:</p></blockquote>
<blockquote><p>בְּחֵן תּוֹרָה הֲדָרוֹ כַּמְּנוֹרָה יְבָאֵרָה</p></blockquote>
<blockquote><p>בְּכָל טַעַם דְּבָרוֹ:</p></blockquote>
<blockquote><p>וְזִיו פָּנָיו כְּדוּגְמַת טוֹב וְעָנָו וְהֶגְיוֹנָיו</p></blockquote>
<blockquote><p>יְקָרִים מִסְּחוֹרָה:</p></blockquote>
<blockquote><p>שְׁכִינָה סוֹבְבָה עָלָיו בְּחִבָּה וְלוֹ אַהְבָה</p></blockquote>
<blockquote><p>בְּמַעְלָתוֹ וְהֶדְרוֹ:</p></blockquote>
<blockquote><p>מְתָרֵץ הָהֲלָכוֹת רַב בְּרָכוֹת וּבְלִישְׁכוֹת</p></blockquote>
<blockquote><p>הַקֹּדֶשׁ יְקָרוֹ:</p></blockquote>
<blockquote><p>עֲדִי גִבּוֹר לְבוּשׁ בַּדִּים וְחָבֵר וְדִין סוֹבֵר</p></blockquote>
<blockquote><p>עֲטֶרֶת חֵן פְּאֵרוֹ:</p></blockquote>
<blockquote><p>וְנַפְשִׁי נָשְׁקָה נַפְשׁוֹ בְּחָשְׁקָהּ בְּלַיְלָה נֶעְתְּקָה</p></blockquote>
<blockquote><p>עַל זִיו מְאוֹרוֹ:</p></blockquote>
<blockquote><p>נְשָׁמָה הַיְּחִידָה יוֹם פְּקִידָה הֲתַפְרִידָה</p></blockquote>
<blockquote><p>לְגוּף עָפָר בְּקִבְרוֹ:</p></blockquote>
<blockquote><p>אוֹ הִיא יוֹם הַתְּחָיָה נֶאֱחָיָה וְתֶאְתָיָה</p></blockquote>
<blockquote><p>כְּמוֹ קֶדֶם תְּאִירוֹ:</p></blockquote>
<blockquote><p>לְבוּשֵׁיהֶם בְּעֵת יִחְיוּן עֲלֵיהֶם אוֹ יְחֻדָּשׁ</p></blockquote>
<blockquote><p>לְבוּשׁוֹ עַל בְּשָׂרוֹ:</p></blockquote>
<blockquote><p>שְׁמָעֵנִי וּבִתְשׁוּבָה עֲנֵנִי וְכוֹס יֵינִי</p></blockquote>
<blockquote><p>בְּחֵי נַפְשָׁךְ שְׁמָרוֹ:</p></blockquote>
<blockquote><p>בְּחֵן הַסּוֹד בְּלִי חִלּוּף וְהֶפְסֵד וְדַע הַיְּסוֹד</p></blockquote>
<blockquote><p>דְּבַר רִשְׁבִּ"י בְּסִפְרוֹ:</p></blockquote>
<blockquote><p>זְכוֹר אַהְבָה בֵּינֵינוּ מְרֻבָּה וְרוֹב חִבָּה</p></blockquote>
<blockquote><p>לְאִישׁ מֵשִׁיב חֲבֵרוֹ:</p></blockquote>
<blockquote><p>יְחַיֵּנוּ בְּחַסְדּוֹ יוֹצְרֵנוּ וְיִרְצֵנוּ</p></blockquote>
<blockquote><p>עֲבוּר יַעְקֹב בְּחִירוֹ:</p></blockquote>
<blockquote><p>וּמֵרוּחוֹ יְלַבֵּשׁ אֶת מְשִׁיחוֹ וְיַצְלִיחוֹ</p></blockquote>
<blockquote><p>וְיָאִירָה לְנֵרוֹ: <br/></p></blockquote>