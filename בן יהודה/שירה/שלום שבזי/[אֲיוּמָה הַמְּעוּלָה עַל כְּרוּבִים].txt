<h1>[אֲיוּמָה הַמְּעוּלָה עַל כְּרוּבִים]</h1>
שלום שבזי
<blockquote><p>אֲיוּמָה הַמְּעוּלָה עַל כְּרוּבִים,</p></blockquote>
<blockquote><p>זְכוּת לַמְּדִי עֲלֵי בָּנִים אֲהוּבִים.</p></blockquote>
<blockquote><p>בְּעֵת רָצוֹן תְּחַלִּי אֶת פְּנֵי אֵל,</p></blockquote>
<blockquote><p>אֲדוֹן הַכֹּל מְרוֹמָם עַל נְדִיבִים.</p></blockquote>
<blockquote><p>וְיַשְׁגִּיחַ עֲלֵי דַּלִּים וְרָשִׁים,</p></blockquote>
<blockquote><p>אֲשֶׁר הֵמָּה בְּתוֹ תֵּימָן עֲזוּבִים.</p></blockquote>
<blockquote><p>יְהֵא מָעוֹז בְּעֵת צָרָה וְצוּקָה,</p></blockquote>
<blockquote><p>וְהוּא נוֹרָא וּמַשְׂבִּיעַ רְעֵבִים.</p></blockquote>
<blockquote><p>הֵיכְלֵי רַחֲמִים יִפְתַּח לְפַרְנֵס</p></blockquote>
<blockquote><p>עֲדַת קָדְשׁוֹ אֲשֶׁר הָמוּ כְּאוֹבִים.</p></blockquote>
<blockquote><p>וְיַעֲשֶׂה נֵס לְכָל הַבּוֹטְחִים בּוֹ,</p></blockquote>
<blockquote><p>תְּשׁוּעָתוֹ תְּשַׂמֵּיחַ עֲצֵיבִים.</p></blockquote>
<blockquote><p>דְּלָתָיו דּוֹפְקִים בּוֹקֶר וְעֶרֶב,</p></blockquote>
<blockquote><p>בְּשֵׁם יֵיחוּד וּבִתְהִלּוֹת עֲרֵבִים.</p></blockquote>
<blockquote><p>הַמְּהוּלָּל בְּפִי כָּל חַי וְלָשׁוֹן,</p></blockquote>
<blockquote><p>וְרַב חֶסֶד וּמְקַבֵּל לְשָׁבִים.</p></blockquote>
<blockquote><p>שְׁכִינָה, לַעֲנִיֵּי עַם תְּלַוִּי,</p></blockquote>
<blockquote><p>וְהַזְכִּירִי זְכוּת אָבוֹת חֲטוּבִים.</p></blockquote>
<blockquote><p>בְּמִגְדָּל עוֹז חֲזַק וֶאֱמַץ לְבָבִי,</p></blockquote>
<blockquote><p>וְאַל תִּבְטַח וְתִשְׁעַן עַל רְהָבִים <a href="#fn:1" id="fnref:1" title="see footnote"><sup>1</sup></a></p></blockquote>
<blockquote><p>זְכוֹר בּוֹרְאַך מִשְׂגָּב לְדַלִּים,</p></blockquote>
<blockquote><p>שְׁהוּא מִסְעָד לְכָל הַנֶּעֱלָבִים.</p></blockquote>
<blockquote><p>יְקַוּוּ לוֹ עֲנִיִּים וַעֲשִׁירִים,</p></blockquote>
<blockquote><p>יְפַרְנֵסָה רְחוֹקִים עִם קְרוֹבִים.</p></blockquote>
<br/>
<ol><li id="fn:1"><p>פירוש: חֲזָקִים. <a href="#fnref:1" title="return to body"> ↩</a></p></li></ol>