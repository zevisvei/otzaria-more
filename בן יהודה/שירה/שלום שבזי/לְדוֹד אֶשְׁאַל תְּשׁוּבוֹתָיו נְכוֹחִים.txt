<h1>לְדוֹד אֶשְׁאַל תְּשׁוּבוֹתָיו נְכוֹחִים</h1>
שלום שבזי
<blockquote><p>לְדוֹד אֶשְׁאַל תְּשׁוּבוֹתָיו נְכוֹחִים,</p></blockquote>
<blockquote><p>וְדִבְרֵי פִּיו יְשַׂמֵּחַ נֶאֱנָחִים,</p></blockquote>
<blockquote><p>אֲשֶׁר דִּקְדַּק בְּסוֹד חִיבּוּר וּמִשְׁנָה,</p></blockquote>
<blockquote><p>וְגַם תַּלְמוּד וְהַשָּׂגוֹת פְּתָחִים.</p></blockquote>
<blockquote><p>שְׁמוּעָתוֹ הֲעִירַתְנִי בְּלַיִל,</p></blockquote>
<blockquote><p>וְנִזְכַּרְתִּי לְשִׁירוֹת וּלְשְׁבָחִים.</p></blockquote>
<blockquote><p>זְרַח עֵין שִׂכְלְךָ עֵלַי יְדִידִי,</p></blockquote>
<blockquote><p>מְשׁוֹשָׁנָה בְּרֹאש בַּדֵּי צְמָחִים.</p></blockquote>
<blockquote><p>יְקַו לִבִּי, יְדִיד, מִמָּך תְּשׁוּבָה,</p></blockquote>
<blockquote><p>וְאָז נָבִין וְנִתְחַבֵּר שְׂמֵחִים.</p></blockquote>
<blockquote><p>הֲאֵיך תָּדִין בְּבֵן קָטוֹן וְיָתוֹם</p></blockquote>
<blockquote><p>וְהָרַג אִישׁ בְּאַחַד הַשְּׁלָחִים,</p></blockquote>
<blockquote><p>וְאֵין לוֹ שׁוֹמְרִים אִם הוּא בְּזָדוֹן?</p></blockquote>
<blockquote><p>הֲאֵיך דִּינוֹ לְמוּל רוֹעִים וְאַחִים?</p></blockquote>
<blockquote><p>הֲלוֹא אִם תֵּידְעָה זֶה לַמְּדֵינִי,</p></blockquote>
<blockquote><p>וְחַפֵּישָׂה בְּכָל פִּרְקֵי אֳרָחִים.</p></blockquote>
<blockquote><p>וְשָׁלוֹם לָך חֲמוּד לִבִּי מְשׁוּלָּם,</p></blockquote>
<blockquote><p>כְּמוֹ כַּפְתּוֹר וְאַחַד הַפְּרָחִים.</p></blockquote>
<blockquote><p>וְאַחֶיךָ זְכוּרִים הֵם לְטוֹבָה,</p></blockquote>
<blockquote><p>וְאַהְבָתָם עֲלֵי לִבִּי כְּאַחִים.</p></blockquote>
<blockquote><p>וְיִתְבָּרַך אֲשֶׁר הֵפִיק רְצוֹנִי,</p></blockquote>
<blockquote><p>וְיִשְׁתַּבַּח עֲדֵי נֵצַח נְצָחִים.</p></blockquote>