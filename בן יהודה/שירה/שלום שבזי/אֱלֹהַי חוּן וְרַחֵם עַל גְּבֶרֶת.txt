<h1>אֱלֹהַי חוּן וְרַחֵם עַל גְּבֶרֶת</h1>
שלום שבזי
<p>החתימה: אלשבזי</p>
<blockquote><br/> <p>אֱלֹהַי חוּן וְרַחֵם עַל גְּבֶרֶת / בְּטוּחָה הִיא בְּשִׁמְךָ נֶעֱזֶרֶת:</p></blockquote>
<blockquote><p>לְךָ צוֹפָה עֲדֵי תַשְׁקִיף בְּרָצוֹן / וְאָז יַשְׁפִּיעַ יְסוֹד עַל הָעֲטֶרֶת:</p></blockquote>
<blockquote><p>שְׁאוֹן קָמִים יְסִיתוּהָ בְגָלוּת / וְהִיא חוֹכָה וְתַרְבֶּה לָךְ עֲתֶרֶת:</p></blockquote>
<blockquote><p>בְּחַסְדָּךְ נַחֲמָה בָנִים עֲשׁוּקִים / תְּשׁוֹבֵבָה לְאֵם גֻּלַּת עֲקֶרֶת:</p></blockquote>
<blockquote><p>זְכוּת אָבוֹת לְיַלְדֵיהֶם תְּעוֹרֵר / תְּקַיֵּמָה בְּרִית אוֹת נֶחֱקֶרֶת:</p></blockquote>
<blockquote><p>יְחִידָה הַלְּלִי צוֹרֵךְ וְשִׂמְחִי / וְהִכּוֹנִי בְּחַיִל נֶאֱזֶרֶת:</p></blockquote>
<blockquote><p>וְהַגְבִּילִי בְּשָׁלוֹם רָב יְסוֹבֵב / עֲדַת קֹדֶשׁ בְּסִינַי נֶאֱמֶרֶת:</p></blockquote>