<h1>אֲהָהּ עַל רָב</h1>
שלום שבזי
<p>החתימה: אלשבזי</p>
<blockquote><p>אֲהָהּ עַל רָב נִפְטָר זָרִיז בַּהֶגְיוֹן</p> <p>וְגַם שָׁנָה הֲלָכוֹת צַח שֵׂכֶל וְרַעְיוֹן</p> <p>יִזְכֶּה תְּחָיָה לַחֲזוֹת גֵּי חִזָּיוֹן</p> <p>וְנִשְׁמַע קוֹל בְּשׂוֹרָה: כִּי נִחַם יְוֹיָ צִיּוֹן:</p> <br/></blockquote>
<blockquote><p>לִינִי עַד הַבֹּקֶר נֶפֶשׁ צַדִּיק</p> <p>וְתִזְכִּי יוֹם תְּחָיָה וְלָךְ צוּרֵךְ יַעְתִּיק</p> <p>בְּגוּף זָךְ תַּעְמֹדִי בְּלִי מָוֶת מַפְסִיק</p> <p>וּבָאוּ וְרִנְּנוּ בִּמְרוֹם צִיּוֹן:</p> <br/></blockquote>
<blockquote><p>שְׁמוּעָה שָׁמַעְנוּ כִּי קְרוֹבָה יְשׁוּעָה</p> <p>וְאָז נִשְׁמַע מְבַשֵּׂר וְקוֹל שׁוֹפָר תְּרוּעָה</p> <p>וּמֹשֶׁה וְסִיעָתוֹ יַעְלוּ בִּתְשׁוּעָה</p> <p>תָּגֵלְנָה בְּנוֹת יְהוּדָה יִשְׂמַח הַר צִיּוֹן:</p> <br/></blockquote>
<blockquote><p>בִּטְחוּ צַדִּיקִים בַּיְוֹיָ וְעִלְצוּ</p> <p>כִּי בְעֵת הַגְּאֻלָּה יַחַד תְּקֻבָּצוּ</p> <p>מְטַטְרוּן יְעוֹרֶרְכֶם וְיֹאמַר: הֵחָלְצוּ</p> <p>בְּשׁוּב יְוֹיָ אֶת שִׁיבַת צִיּוֹן:</p> <br/></blockquote>
<blockquote><p>זִכְרוֹן הַצַּדִּיק בְּצוּר קוֹנוֹ אַמִּיץ</p> <p>יְחַיֶּה אֶת נַפְשׁוֹ וְעַצְמוֹתָיו יַחְלִיץ</p> <p>וְרַבִּים מִיְּשֵׁנֵי עָפָר יָקִיץ</p> <p>וְעָלוּ מוֹשִׁיעִים בְּהַר צִיּוֹן:</p> <br/></blockquote>
<blockquote><p>יָבוֹא גוֹי צַדִּיק הַשּׁוֹמֵר אֱמוּנִים</p> <p>וְהָיוּ כְּגַן רָוֶה בְּשִׂמְחָה וּרְנָנִים</p> <p>וְנַפְשׁוֹתָם תָּגִיל בְּסוֹד מַעְיַן גַּנִּים</p> <p>כְּטַל חֶרְמוֹן שֶׁיּוֹרֵד עַל הַרְרֵי צִיּוֹן:</p> <br/></blockquote>