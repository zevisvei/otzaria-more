<h1>בְּרִית מִילָה</h1>
שלום שבזי
<p><strong>ו. מילה</strong></p>
<p>החתימה: אלשבזי; טור 27: שלום בן יוסף.</p>
<blockquote><p>בְּרִית מִילָה לִשְׁמוֹנַת יָמִים</p> <p>שֶׁקִּבֵּל אֵיתָן אִישׁ תָּמִים:</p> <br/></blockquote>
<blockquote><p>אַבְרָהָם הוּא אַב הֲמוֹן גּוֹיִם</p> <p>וְכָל זֶרַע יְשָׁרִים וּנְקִיִּים</p> <p>בְּנֵי יַעֲקֹב חֶלְקָם בְּעֵץ חַיִּים</p> <p>מַעֲלָתָם רָמָה עֲלֵי רָמִים:</p> <br/></blockquote>
<blockquote><p>לָהֶם סוֹד תּוֹרָה וְגֵַם חֻקִּים</p> <p>וּמִשְׁפָּטִים נָאִים וְצַדִּיקִים</p> <p>נִבְחָרִים לָאֵל וְנֶחְשָׁקִים</p> <p>מַשְׁפִּילִים שָׂעִיר אִישׁ דָּמִים:</p> <br/></blockquote>
<blockquote><p>שִׁבְטֵי יָהּ כָּל הַשְּׁנֵים עָשָׂר</p> <p>לָהֶם סוֹד מִילָה בְּטוֹב נִמְסָר</p> <p>מְנָת צוּרָם לֹא יִמְשְׁלָה בָם שָׂר</p> <p>וַחֲכָמִים הֵמָּה מְחֻכָּמִים:</p> <br/></blockquote>
<blockquote><p>בַּשַּׁבָּת הֻתָּר בְּרִית מִילָה</p> <p>טוֹב הַיְּסוֹד וּמַלְכוּת לְהַקְבִּילָה</p> <p>עֵת דּוֹדִים שִׂמְחָה וְגַם גִּילָה</p> <p>בִּדְבָרִים רָזִים וְנֶעְלָמִים:</p> <br/></blockquote>
<blockquote><p>זוֹ מִצְוַת אַבְרָם אֲשֶׁר קִבֵּל</p> <p>מָל אַחַר מֵאָה וְגַם סָבַל</p> <p>שָׂטָן רָע הִחְלִישׁ וְגַם בִּלְבֵּל</p> <p>גָּבַר עַל אוֹיְבִים וּמַשְׂטִימִים:</p> <br/></blockquote>
<blockquote><p>יְשַׁר לֵבָב אִם יִוָּלֵד מָהוּל</p> <p>הַטֵּף דָּם צָרִיךְ כְּנֵר יָהוּל</p> <p>וּמְקַטְרֵַג יִתְגָרְשָׁה בָּהוּל</p> <p>וּלְבָרוּךְ לֹא יִצְרְכָה מַתְמִים:</p> <br/></blockquote>
<blockquote><p>שָׁלוֹם בֶּן יוֹסֵף בְּשִׁיר צָלַח</p> <p>וּתְשׁוּרָה לִמְאַהֲבָיו שָׁלַח</p> <p>מַזְכִּירוֹ מִצְוַת בְּרִית מֶלַח</p> <p>עַל לִבָּם דָּת יוֹצְרָם שָׂמִים:</p> <br/></blockquote>
<blockquote><p>אֶחְתּוֹם שִׁיר צוּרִי שְׁהוּא מִגְדָּל</p> <p>עוֹז עַמּוֹ אֵיתָן אֲשֶׁר נִבְדָּל</p> <p>חֶלְקִי יָהּ עִם בְּנֵי חָדָל</p> <p>בַּעֲלֵי חֵן זַכִּים וְנִשְׁלָמִים:</p> <br/></blockquote>