<h1>אֲיֻמָּתִי בְּחֵן</h1>
שלום שבזי
<p>חתימה: אלשבזי</p>
<blockquote><p>אֲיֻמָּתִי בְּחֵן הָעִירָה</p> <p>וְעִם קְדוֹשֶׁיךָ תַּנְהִירָה</p> <p>צַהֲלִי וָרוֹנִי גְּבִירָה</p> <p>קוּמִי רוֹנִי בַּלַּיְלָה:</p> <br/></blockquote>
<blockquote><p>לְצִיּוֹן יִקָּבְצוּ חֲמוּשַׁי</p> <p>אֶרְאֶה כּוֹהֲנַי מְקֻדָּשַׁי</p> <p>עֲרִיכַת נֵר לְבֶן יִשַׁי</p> <p>לֹא יִכְבֶּה בַּלַּיְלָה:</p> <br/></blockquote>
<blockquote><p>שְׁלוֹם אֵל וְחַסְדּוֹ יִמָּשֵׁךְ</p> <p>לְהַצִּילֵנוּ מִבַּעֲלֵי נֶשֶׁךְ</p> <p>וַיְהִי הֶעָנָן וְהַחֹשֶׁךְ</p> <p>וַיָּאֶר אֶת הַלַּיְלָה:</p> <br/></blockquote>
<blockquote><p>זֶמֶר יֶשַׁע תִּשְׁמַע וְתָרוֹן</p> <p>בַּת נָדִיב חֲבַצֶּלֶת הַשָּׁרוֹן</p> <p>יוֹם נִכְתַּבְנוּ בְּסֵפֶר זִכָּרוֹן</p> <p>וַתָּקָם בְּעוֹד לַיְלָה:</p> <br/></blockquote>
<blockquote><p>יוֹצֵר כֹּל הַמֵּשִׁיחַ לְאִלֵּם</p> <p>לַעֲנִיֵי עַמּוֹ אַל יַכְלֵם</p> <p>יַשְׁפִּיעַ לָנוּ בְּרָכָה וְשָׁלוֹם</p> <p>בּוֹרֵא יוֹמָם וָלַיְלָה:</p> <br/></blockquote>