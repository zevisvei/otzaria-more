<h1>אֲדוֹן עוֹלָם יְשַׂגֵּבָה לְדַלִּים</h1>
שלום שבזי
<p>חתימה: אלשבזי (6: ילוד יוסף)</p>
<blockquote><br/> <p>אֲדוֹן עוֹלָם יְשַׂגֵּבָה לְדַלִּים / אֲשֶׁר הַכֹּל מְאוֹר פָּנָיו מְחַלִּים:</p></blockquote>
<blockquote><p>לְטוּבוֹ נוֹהֲרִים עָנִי וְעָשִׁיר / וְלַשּׁוֹעִים יְנַהֵלָה וְדַלִּים:</p></blockquote>
<blockquote><p>שְׁכִינָתוֹ מְקַבֶּלֶת לְשֶׁפַע / וּמַשְׁפַּעַת לְנִכְבָּדִים וְקַלִּים:</p></blockquote>
<blockquote><p>בְּסוֹד הִשְׁתַּלְשְׁלוּת עֶשֶׂר בְּעֶשֶׂר / אֱלֵי עֶשֶׂר וְעֶשֶׂר הַמְּגֻלִּים:</p></blockquote>
<blockquote><p>זְכוּת עַל כָּל בְּנֵי גוֹלָה תְּעוֹרֵר / בְּמִטְרוֹת עֹז וְעֵת רָצוֹן טְלוּלִים:</p></blockquote>
<blockquote><p>יְלוּד יוֹסֵף בְּחַסְדָּךְ חוּן וְרַחֵם / וְתַשְׁפִּיעַ שְׁלוֹמוֹת לוֹ כְּגַלִּים:</p></blockquote>