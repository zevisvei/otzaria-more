<h1>יַעְלָה הֱבִיאַתְנִי</h1>
יהודה אלחריזי
<p>ועשיתי בענין התשוקה והחברה החשוקה</p>
<blockquote><p>יַעְלָה הֱבִיאַתְנִי לְבֵית אַהֲבָה, / בָּרָה וְתַמָּה כַאֲבִיגַיִל,</p> <p>וּבְסוּר צְעִיפָהּ גִּלְּתָה תֹאַר / הֶחְפִּיר בְּיָפְיוֹ בַת אֲבִיחַיִל,</p> <p>זָרַח בְּלֵיל אוֹרָהּ – וְחָרְדוּ כֹל / וַיִּרְקְדוּ הָרִים כְּמוֹ אַיִל,</p> <p>שַׂחְתִּי ״אֲהָהּ, נִגְלוּ צְפוּנֵינוּ!״ – / וַתֶּחֱשֹׂף יָדָהּ כְּבַת חַיִל</p> <p>וַתַּהֲפֹךְ עָלַי עֲנַן שֵׂעָר / שָׁחֹר – וְהַיּוֹם הָפְכָה לַיִל!</p></blockquote>