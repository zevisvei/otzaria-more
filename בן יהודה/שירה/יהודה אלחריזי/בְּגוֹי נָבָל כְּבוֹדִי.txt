<h1>בְּגוֹי נָבָל כְּבוֹדִי</h1>
יהודה אלחריזי
<p>ועשיתי על עדת נבלים ואין בהם אצילים.</p>
<blockquote><p>בְּגוֹי נָבָל כְּבוֹדִי שָׁב מְשִׁסָּה / וּמַעְלָתִי בְרַגְלֵיהֶם רְמוּסָה,</p> <p>אֲשֶׁר יָדָם בְּתוּלָה לַנְּדָבָה / וְלַכִּילוּת בְּעוּלָה גַּם כְּנוּסָה.</p> <p>בְּמוּמָם נִטְמְאָה תֵבֵל, וְלוּלֵא / בְרִית מַבּוּל – שְׁטָפָם יָם וְכִסָּה,</p> <p>וְנַפְשָׁם הִיא קְרוּצָה מִנְּבָלוּת, / וּמִכָּל מוּם וְקַלָּסָה עֲמוּסָה.</p> <p>וְצִיר מָוֶת בְּעֵת יָבוֹא לְהָרְגָם / יְבַקֵּשׁ מִבְּאֹשׁ נַפְשָׁם מְנוּסָה</p> <p>וְיוֹרִידָהּ לְשַׁחַת עַל קְצַת עֵץ / לְטֻמְאָתָהּ וְהִיא עָלָיו מְאוּסָה,</p> <p>וְלוּ יִלְמַד בְּשַׁבָּת יִמְצָא שָׁם: / הֲכִי נַפְשָׁם מְטַמְּאָה הִיא בְמַשָּׂא!</p></blockquote>