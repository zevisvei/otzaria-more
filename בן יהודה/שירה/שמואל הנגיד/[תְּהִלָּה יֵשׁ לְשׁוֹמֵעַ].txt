<h1>[תְּהִלָּה יֵשׁ לְשׁוֹמֵעַ]</h1>
שמואל הנגיד
<blockquote><p>תְּהִלָּה יֵשׁ לְשׁוֹמֵעַ תְּפִלָּה</p> <p>בְּפִי לָעַד וְלוֹ נָאוָה תְהִִלָּה</p> <p>אֲשֶׁר עָשָׂה צְדָקָה עִם בְּנֵי אִישׁ</p> <p>כְּמוֹ שֶׁמֶשׁ אֲשֶׁר לַכֹּל מְגֻלָּה</p> <p>לְמַעַן כֹּל אֲשֶׁר הוּא רַב וְקָשֶׁה</p> <p>בְּרָאוֹ רַךְ וְצָעִיר בַּתְּחִלָּה</p> <p>כְּמוֹ דֶשֶׁא כְּמוֹ כָּל־הַמְּלָאכוֹת</p> <p>כְּכָל־נוֹצָר כְּכָל־אַלָּה וְאֵלָה</p> <p>אֲבָל תּוּגָה בְּרָאָהּ אֵל חֲזָקָה</p> <p>בְּהִוָּלְדָהּ וְהוֹלֶכֶת וְדַלָּה</p> <p>וְאִלּוּ נִשְׁאֲרָה תוּגָה בְּלֵב אִישׁ</p> <p>כְּרֵאשִׁיתָהּ – לְלֵב הָיְתָה מְכַלָּה</p> <p>חֲסָדִים מֵאֱלֹהִים לָאֲנָשִׁים</p> <p>וְטוֹב לֹא יִסְפְּרֵם לָשׁוֹן וּמִלָּה.</p> <br/></blockquote>