<h1>[עָבַרְתִּי עַל אֵלָה]</h1>
שמואל הנגיד
<p>למותת</p>
<blockquote><p>עָבַרְתִּי עַל אֵלָה אָמְרוּ</p></blockquote>
<blockquote><p>כִּי מִימֵי קֵיסַר נִטָּעָה</p></blockquote>
<blockquote><p>וּבְשֶׁבֶת נוֹגְשִׂים תַּחְתֶּיהָ</p></blockquote>
<blockquote><p>לִנְגּוֹשׂ מֵעוֹלָם נוֹדָעָה</p></blockquote>
<blockquote><p>וָאֶחְשׁוֹב עִם לִבִּי דָּבָר,</p></blockquote>
<blockquote><p>וּלְבַב חוֹשֵׁב יוֹרֶה דֵעָה:</p></blockquote>
<blockquote><p>אַיֵּה נוֹטֵעַ? אַיֵּה כָּל-</p></blockquote>
<blockquote><p>נָפַשׁ תַּחְתֶּיהָ מִיגִיעָה?</p></blockquote>
<blockquote><p>אַיֵּה נוֹגֵשׂ אַיֵּה נִגָּשׂ?</p></blockquote>
<blockquote><p>אַיֵּה צוֹעֶה וַאְשֶׁר צָעָה?</p></blockquote>
<blockquote><p>אַיֵּה סוֹפֵר אַיֵּה שׁוֹקֵל?</p></blockquote>
<blockquote><p>אַיֵּה שֶׁקֶל אַיֵּה מָעָה?</p></blockquote>
<blockquote><p>כַּמָה נָאַק מִמַּס בִּזָּהּ</p></blockquote>
<blockquote><p>גַּם מִבָּלַע כַּשּׁוֹר גָּעָה</p></blockquote>
<blockquote><p>בִּלָּע הַמָּוֶת בּוֹלֵעַ</p></blockquote>
<blockquote><p>וּמְבֻלָּעוֹ וּמְבֻלָּעָה</p></blockquote>
<blockquote><p>אִלּוּ יֵשׁ לָזֹאת פֶּה תָּעִיד</p></blockquote>
<blockquote><p>עַל מָה רָאְתָה גַּם שָׁמָעָה</p></blockquote>
<blockquote><p>אוֹ אִם דֻּבַּר לָהּ לִמְנוֹתָם</p></blockquote>
<blockquote><p>לִסְפּוֹד וּלְסַפֵּר נִגְרָעָה</p></blockquote>
<blockquote><p>אֵלִי בָּרָאתָ גַּם תִּבְרָא</p></blockquote>
<blockquote><p>עַד-אֵין מָקוֹם וּלְאֵין שָׁעָה</p></blockquote>
<blockquote><p>יוֹם אֶעְמוֹד בֵּין אֵלֶּה לָדִין</p></blockquote>
<blockquote><p>חוּסָה וֶהְיֵה לִי לִישׁוּעָה</p></blockquote>
<blockquote><p>מָה-אָנִי אוֹ פִשְׁעִי נֶגְדָּךְ</p></blockquote>
<blockquote><p>אַל תִּקַּחֵנִי בִּפְשִׁיעָה</p></blockquote>
<blockquote><p>אִם הֲרֵעוֹתִי אַל תָּרַע לִי</p></blockquote>
<blockquote><p>כִּי לֹא תוֹעִיל לָךְ הָרָעָה. <br/></p></blockquote>