<h1>[לנודך בקרבי]</h1>
שמואל הנגיד
<blockquote><p>∪ — — ∪ — — — ∪ — — ∪ — ∪ — // ∪— — ∪ — — — ∪ — — ∪ — ∪ —</p></blockquote>
<blockquote><p>לְנוּדָךְ בְּקִרְבִּי אוֹר וְגוּפִי בְּתוֹךְ יְאוֹר<a href="#fn:1" id="fnref:1" title="see footnote"><sup>1</sup></a> // בְּשָׁטְפוֹ<a href="#fn:2" id="fnref:2" title="see footnote"><sup>2</sup></a> וּמִי יוּכַל נְשׂא אוּר וְזָרֶם<a href="#fn:3" id="fnref:3" title="see footnote"><sup>3</sup></a>?</p></blockquote>
<blockquote><p>הֲתִמְשֹׁךְ בְּקֶשֶׁת נֹד לְתֻמָּךְ<a href="#fn:4" id="fnref:4" title="see footnote"><sup>4</sup></a> בְּיוֹם נְדֹד // וְתַצִּיב כְּמַטָּרָה<a href="#fn:5" id="fnref:5" title="see footnote"><sup>5</sup></a> קְרָבַי, וְתוֹרֵם<a href="#fn:6" id="fnref:6" title="see footnote"><sup>6</sup></a>?</p></blockquote>
<blockquote><p>לְנוּד אוֹהֲבִי<a href="#fn:7" id="fnref:7" title="see footnote"><sup>7</sup></a> זָעוּ עֲצָמַי וְרָחֲפוּ<a href="#fn:8" id="fnref:8" title="see footnote"><sup>8</sup></a>, // וְרָקְדוּ בְּתוֹךְ גּוּפִי כְּעֵגֶל וּבֶן רֵם<a href="#fn:9" id="fnref:9" title="see footnote"><sup>9</sup></a>,</p></blockquote>
<blockquote><p>וְאֶמְצָא לְפֵרוּדוֹ<a href="#fn:10" id="fnref:10" title="see footnote"><sup>10</sup></a> בְּלִבִּי כְּמוֹ יְקוֹד // יְלַהֵט לְחוּמִי<a href="#fn:11" id="fnref:11" title="see footnote"><sup>11</sup></a> וַעֲצָמַי יְגָרֵם<a href="#fn:12" id="fnref:12" title="see footnote"><sup>12</sup></a>.</p> <br/></blockquote>
<ol><li id="fn:1"><p><strong>אור…יאור</strong> – לשון נופל על לשון. <a href="#fnref:1" title="return to body"> ↩</a></p></li> <li id="fn:2"><p><strong>וגופי בתוך יאור בשטפו</strong> – השוה לעיל לח 26: ולבי בבין זעה לזעה כצף בינות יאורים שנים נהדפים ונהרים. <a href="#fnref:2" title="return to body"> ↩</a></p></li> <li id="fn:3"><p>אש בוערת בקרבי על פרידתך ודמעותי נוזלות בזרם עד שגופי הוא כמו בתוך יאור שוטף, ומי יוכל לשאת אש וזרם מים יחד. <strong>ומי יוכל נשא אור וזרם</strong> – השוה לעיל עג 8: ואיך אוכל נשא אחת בראשי תשופני ואחת על עקבי. <a href="#fnref:3" title="return to body"> ↩</a></p></li> <li id="fn:4"><p><strong>התמשך בקשת נד לתמך</strong> – על פי מלכים א כב לד: ואיש משך בקשת לתמו. <a href="#fnref:4" title="return to body"> ↩</a></p></li> <li id="fn:5"><p><strong>ותציב כמטרה</strong> – על פי איכה ג יב: ויציבני כמטרא. <a href="#fnref:5" title="return to body"> ↩</a></p></li> <li id="fn:6"><p><strong>ותורם</strong> – ותירה בהם חצי אהבה. <a href="#fnref:6" title="return to body"> ↩</a></p></li> <li id="fn:7"><p><strong>לנוד אוהבי</strong> – מפני פרידת אוהבי ממני. <a href="#fnref:7" title="return to body"> ↩</a></p></li> <li id="fn:8"><p><strong>ורחפו</strong> – ונעו. <strong>זעו עצמי ורחפו</strong> – על פי ירמיה כג ט: רחפו כל עצמותי. <a href="#fnref:8" title="return to body"> ↩</a></p></li> <li id="fn:9"><p><strong>רם</strong> – ראם. <strong>ורקדו בתוך גופי כעגל ובן רם</strong> – על פי תהלים כט ו: וירקידם כמו עגל לבנון ושריון כמו בן ראמים. <a href="#fnref:9" title="return to body"> ↩</a></p></li> <li id="fn:10"><p><strong>לפרודו</strong> – לרגל פרודו. <a href="#fnref:10" title="return to body"> ↩</a></p></li> <li id="fn:11"><p><strong>לחומי</strong> – בשרי. <a href="#fnref:11" title="return to body"> ↩</a></p></li> <li id="fn:12"><p><strong>ועצמי יגרם</strong> – וישבר את עצמותי. על פי במדבר כד ח: ועצמותיהם יגרם. <a href="#fnref:12" title="return to body"> ↩</a></p></li></ol>