<h1>[שָׁמַעְתִּי קוֹל סוּפַת]</h1>
שמואל הנגיד
<blockquote><p>שָׁמַעְתִּי קוֹל סוּפַת סַעַר / מִתְחוֹלֵל מֵאֶרֶץ עֵיפָה</p> <p>מֵחַדְרֵי תֵימָן בָּאָה כִּי / מִן הַחֶדֶר תָּבֹא סוּפָה</p> <p>מִסַּעְרוֹ כָּל קוֹמָה נָפְלָה / כָּל-רֹאשׁ הוּנַע כָּל-לֵב רָפָה</p> <p>שָׁת כֹּל מִמַּעַל מִתַּחַת – / כַּצַּלַּחַת עוֹלָם כָּפָה</p> <p>מֵאֵימָתוֹ נָח הַיָּם בִּרְ/אוֹתוֹ כִּי אֶרֶץ זָעְפָה</p> <p>רָקְדוּ הָרִים כִּבְנֵי צֹאן כָּל / חַיָּה מֵתָה כָּל-עוֹף סָפָה</p> <p>שָׁבְרָה אֶרֶץ כַּנֵּבֶל אַךְ / בּוֹרֵא רוּחַ שִׁבְרָהּ רָפָא</p> <p>אִלּוּ הוֹסִיף כֹּה כִּמְעַט רוּ/חַ כָּל בֶּן-חַוָּה אֻסָּפָה</p> <p>לוּלֵי הֶחְלִיפוֹ מַעְבִירוֹ / חָלְפָה נֶפֶשׁ מִכָּל-גּוּפָה</p> <p>אַשְׁרֵי כָל-נֶפֶשׁ בָּעוֹלָם / לָשׁוּב אֶל צוּרָה נִכְסָפָה</p> <p>יֵצְאוּ מַלְאָכִים לִקְרָאתָהּ / וַיֹּאמְרוּ לָהּ: בֹּאִי חַפָּה</p> <p>רִדְפִי פֹה טוֹב כִּי טוֹב תִּמְצָא / נֶפֶשׁ עַל חֵטְא לֹא רָדְפָה</p> <p>אִכְלִי אֶת-טוּב אָפִית, מָחָר / פֹּה אִישׁ יֹאכַל מַה שֶּׁאָפָה.</p> <br/></blockquote>