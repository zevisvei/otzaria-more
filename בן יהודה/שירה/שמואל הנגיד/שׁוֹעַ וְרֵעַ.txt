<h1>שׁוֹעַ וְרֵעַ</h1>
שמואל הנגיד
<blockquote><p>שׁוֹעַ וְרֵעַ-נְדִיבִים / וּשְׁאֵר חֲסִידִים וְטוֹבִים!</p> <p>צֵא מֵחֲדָרָךְ וְתִרְאֶה / שַׁחַק מְקֻדָּר בְּעָבִים.</p> <p>אִם יֵשׁ בְּלִבָּךְ כְּאֵב – קוּם / אֶל כַּד מְרַפֵּא כְאֵבִים</p> <p>וּדְקֹר בְּגַבּוֹ, וְהוֹצִיא / וּמְזֹג בְּמֵימֵי רְבִיבִים,</p> <p>וּשְׁתֵה מְמַלֵּא בְשִׂמְחָה / כָּל לֵב וּמֵרִיק עֲצָבִים,</p> <p>וֶחְיֵה בְטוֹבָה, לְמַעַן / לָךְ קֵץ וְחַיִּים כְּתוּבִים.</p></blockquote>