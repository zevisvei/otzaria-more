<h1>[אהי כפר צבי]</h1>
שמואל הנגיד
<blockquote><p>∪ — — — ∪ — — — ∪ — — // ∪ — — — ∪ — — — ∪ — —</p></blockquote>
<blockquote><p>אֲהִי כֹפֶר צְבִי הֵפֵר בְּרִיתִי // וְאַהְבָתוֹ בְּתוֹךְ לִבִּי שְׁמוּרָה<a href="#fn:1" id="fnref:1" title="see footnote"><sup>1</sup></a></p></blockquote>
<blockquote><p>אֲשֶׁר אָמַר לְסַהַר בַּעֲלוֹתוֹ: // הֲתִרְאֶה אֶת מְאוֹר פָּנַי וְתֵרָא<a href="#fn:2" id="fnref:2" title="see footnote"><sup>2</sup></a>?</p></blockquote>
<blockquote><p>וּמַרְאֵה הַלְּבָנָה בָאֲפֵלָה // כְּבָרֶקֶת בְּכַף עַלְמָה שְׁחֹרָה<a href="#fn:3" id="fnref:3" title="see footnote"><sup>3</sup></a>.</p> <br/></blockquote>
<ol><li id="fn:1"><p>אהיה כפרת האהוב שהפר את ברית האהבה ובגד בי, ובכל זאת אהבתו שמורה בתוך לבי. <a href="#fnref:1" title="return to body"> ↩</a></p></li> <li id="fn:2"><p><strong>ותרא</strong>־ ותראה, שכן פניו יפים מפני הסהר. השוה לעיל קס 2: כסתה לבנה את מאור כוכבים דודי עלה כסה מאור הלבנה. <a href="#fnref:2" title="return to body"> ↩</a></p></li> <li id="fn:3"><p>אף על פי שמראה הלבנה באפלת הלילה יפה מאד, כברקת בכף עלמה שחורה. <a href="#fnref:3" title="return to body"> ↩</a></p></li></ol>