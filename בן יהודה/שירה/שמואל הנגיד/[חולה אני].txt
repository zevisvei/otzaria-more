<h1>[חולה אני]</h1>
שמואל הנגיד
<blockquote><p>חוֹלֶה אֲנִי, בַּקֵּשׁ לִי</p> <p>אָמָּן יְרַפֵּא חָלְיִי</p> <p>וּשְׁבוּי נְכוֹנָה אֲנִי</p> <p>מִי זֶה יְשׁוֹבֵב שִׁבְיִי</p> <p>אֶדְרוֹשׁ בְּעוֹלָם רַב עַל</p> <p>אָכְלִי וְעַל שִׁקּוּיִי</p> <p>אִלּוּ אֲיַשֵּׁר אֶקַּח</p> <p>לִי מִן יְמֹותַי דַּיִּי</p> <p>לֹא אֶעֱשֶׂה עַד תָּבֹא</p> <p>שֵׂיבָה וְיָמוּת חֶצְיִי</p> <p>וּגְדוּד זְקוּנִים יִסֹּב</p> <p>עָלַי וַיִּגְזוֹל עֶדְיִי</p> <p>חוֹלֶה אֲנִי אָחִי מִן</p> <p>שֵׂכֶל וּבָרִיא פִּתְיִי</p> <p>יוֹם הַגְּמוּל לְאוֹמֵר לִי:</p> <p>סָכָל סְבוֹל זֶה פִּרְיִי.</p> <br/></blockquote>