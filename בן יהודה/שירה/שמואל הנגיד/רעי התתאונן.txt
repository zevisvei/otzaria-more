<h1>רעי התתאונן</h1>
שמואל הנגיד
<blockquote><p>פראגעה ען דלך וקאל</p></blockquote>
<blockquote><p>והשיב לו על זה ואמר</p></blockquote>
<br/>
<blockquote><p>רֵעִי, הֲתִתְאוֹנֵן וְתִדְוֶה עַל / זֶה הַזְּמַן כִּי הִשְּׂקְךָ רַעַל,</p></blockquote>
<blockquote><p>תִּדְאַג לְשֵׂה-עִזִּים אֲשֶׁר עָלָה / בַּדִּין, וְדֹב יָרַד וְלֹא יָעַל,</p></blockquote>
<blockquote><p>תֹּאמַר: בְּתֵבֵל אֵין אֱנוֹשׁ יָכוֹל / לִפְעֹל בְּרֵעוֹ רַע וְלֹא פָעַל,</p></blockquote>
<blockquote><p>כִּי כָל בְּנֵי אָדָם כְּבָר נִשְווּ / יַחַד, וְהַגּוֹעֵל וְהַנִּגְעָל,</p></blockquote>
<blockquote><p>טוֹרֵף כְּמוֹ טֶרֶף, אֲרִי נוֹהֵם / כִּגְדִי, חֲזִיר יַעַר כְּמוֹ שׁוּעָל. 5</p></blockquote>
<blockquote><p>אֵיכָה יְהִי כָּזֹאת – וְאַתָּה חַי, / נוֹעֵל – וּמִי יִפְתַּח אֲשֶׁר נָעַל?</p></blockquote>
<blockquote><p>מַה יַּעֲשֶׂה לָךְ אֵל וְלֹא עָשָׂה? / הֵשַׁח בְּנֵי אָדָם – וְאַתָּה עַל!</p></blockquote>
<blockquote><p>שָׂרִים כְּרַגְלַיִם – וְאַתָּה רֹאשׁ, / אוֹ אַתְּ כְּרַגְלַיִם – וְהֵם נָעַל!</p></blockquote>
<blockquote><p>אֵיךְ תַּחֲשֹׁב אִישִׁים כְּמוֹ נָשִׁים? / אִם נֶחְשְׁבוּ נָשִׁים – הֱיֶה בָּעַל!</p></blockquote>
<blockquote><p>הַנַּח לְזוּת שָׂפָה, וּמֵישָׁרִים / מַלֵּל, וְסוּרָה מִמְּסָר מָעַל, 10</p></blockquote>
<blockquote><p>כִּי כָל אֲמָרֶיךָ מְכֻתָּבִים עַל יָד וְנִמְדָדִים בְּמוֹ שֹׁעַל! <br/></p></blockquote>