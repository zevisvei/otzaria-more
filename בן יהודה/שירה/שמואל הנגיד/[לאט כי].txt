<h1>[לאט כי]</h1>
שמואל הנגיד
<blockquote><p>∪ — — — ∪ — — — ∪ — — // ∪ — — — ∪ — — — ∪ — —</p></blockquote>
<blockquote><p>לְאַט<a href="#fn:1" id="fnref:1" title="see footnote"><sup>1</sup></a>, כִּי אֵין כְּמוֹ בַרְזֶל לְבָבִי וְלֹא אוּכַל נְשׂא קֶצֶף אֲהוּבִי.</p></blockquote>
<blockquote><p>הֲמַכָּתִי, וְאַתְּ רוֹפֵא, אֲנוּשָׁה? וְאִם נֵצַח, וְאַתְּ לוֹחֵשׁ, כְּאֵבִי<a href="#fn:2" id="fnref:2" title="see footnote"><sup>2</sup></a>?</p></blockquote>
<blockquote><p>שְׁתֵה יַיִן וְחָלָב מִשְּׂפָתַי<a href="#fn:3" id="fnref:3" title="see footnote"><sup>3</sup></a> וְתֵן תַּגְמוּל לְיֵינִי וַחֲלָבִי<a href="#fn:4" id="fnref:4" title="see footnote"><sup>4</sup></a>,</p></blockquote>
<blockquote><p>שְׁלַח יָדָךְ וְתֵן לִבִּי<a href="#fn:5" id="fnref:5" title="see footnote"><sup>5</sup></a> בְּכַפָּךְ וְאַל זָרִים יְדֵיהֶם יִשְׁלְחוּ בִי!</p> <br/></blockquote>
<ol><li id="fn:1"><p><strong>לאט</strong> ־ דברי האוהבת: לאט לך בקצפך עלי. <a href="#fnref:1" title="return to body"> ↩</a></p></li> <li id="fn:2"><p><strong>המכתי…אנושה ואם נצח…כאבי</strong> – על פי ירמיה טו יח: למה היה כאבי נצח ומכתי אנושה. שעורו: המכתי אנושה ואת רופא ואם נצח כאבי ואת לוחש. כלומר: המכתי אנושה אף כי אתה רופא, ואם כאבי נצח אף כי אתה לוחש; כלומר: הטוב בעיניך שאסבל יסורים בעוד רפואתי בידך. <a href="#fnref:2" title="return to body"> ↩</a></p></li> <li id="fn:3"><p><strong>שתה יין וחלב משפתי</strong> – אשקך. השוה להלן קפג 2: שתה מבין שפתי דם ענבים. שתה יין וחלב… <a href="#fnref:3" title="return to body"> ↩</a></p></li> <li id="fn:4"><p><strong>ותן תגמול לייני וחלבי</strong> – ותשקני. <strong>לייני וחלבי</strong> – על פי שיר השירים ה א: שתיתי ייני עם חלבי. <a href="#fnref:4" title="return to body"> ↩</a></p></li> <li id="fn:5"><p><strong>לבי</strong> – חזי. <a href="#fnref:5" title="return to body"> ↩</a></p></li></ol>