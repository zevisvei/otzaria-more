<h1>[מאמרי בחזותי]</h1>
שמואל הנגיד
<blockquote><p>— ∪ — — —∪ — — // — ∪ — — —∪ — —</p></blockquote>
<blockquote><p>מַאֲמָרִי בַּחֲזוֹתִי // תָּאֳרָךְ יִגְדַּל אֲדֹנָי<a href="#fn:1" id="fnref:1" title="see footnote"><sup>1</sup></a>!</p></blockquote>
<blockquote><p>שַׂעֲרָךְ לַיִל וּפָנֶי־ // ךָ מְאוֹר הַיּוֹם<a href="#fn:2" id="fnref:2" title="see footnote"><sup>2</sup></a> בְּעֵינָי</p> <br/></blockquote>
<blockquote><p>אַתְּ צְבִי דוֹדִי<a href="#fn:3" id="fnref:3" title="see footnote"><sup>3</sup></a> וְכָל דּוֹ־ // דִים אֲשֶׁר הָיוּ לְפָנַי</p></blockquote>
<blockquote><p>דִּבְּרוּ בָךְ<a href="#fn:4" id="fnref:4" title="see footnote"><sup>4</sup></a> כִּי חֲמָדוּ־ // ךָ<a href="#fn:5" id="fnref:5" title="see footnote"><sup>5</sup></a> חֲמֹד הָרִים לְסִינָי<a href="#fn:6" id="fnref:6" title="see footnote"><sup>6</sup></a>.</p></blockquote>
<blockquote><p>שָׁמְעוּ לַיִל<a href="#fn:7" id="fnref:7" title="see footnote"><sup>7</sup></a> שְׁכֵנַי, // עֵת זְכַרְתִּיךָ, שְׁאוֹנַי<a href="#fn:8" id="fnref:8" title="see footnote"><sup>8</sup></a></p></blockquote>
<blockquote><p>שָׁאֲלוּ: מַה לָּךְ? אֱמֹר לִי: // מָה אֲדַבֵּר<a href="#fn:9" id="fnref:9" title="see footnote"><sup>9</sup></a> אֶל שְׁכֵנָי?</p> <br/></blockquote>
<ol><li id="fn:1"><p><strong>מאמרי בחזותי תארך יגדל אדני</strong> – כשאני רואך אני אומר תודה לאל על שברא יפה כמותך, כדין מי שרואה בריות נאות. על פי תוספתא ברכות ז ז: ראה בני אדם נאין…אומר ברוך שככה לו בעולמו בריות נאות. <strong>יגדל אדני</strong> – תהלים לה כז, מ יז. <a href="#fnref:1" title="return to body"> ↩</a></p></li> <li id="fn:2"><p><strong>שערך ליל ופניך מאור היום</strong> – השוה לעיל עה 3 ובמקורות שם. <a href="#fnref:2" title="return to body"> ↩</a></p></li> <li id="fn:3"><p><strong>את צבי דודי</strong> – אתה הצבי הנך אהובי. <a href="#fnref:3" title="return to body"> ↩</a></p></li> <li id="fn:4"><p><strong>דברו בך</strong> – הלשינו עליך. <a href="#fnref:4" title="return to body"> ↩</a></p></li> <li id="fn:5"><p><strong>חמדוך</strong> – קנאו בך. <a href="#fnref:5" title="return to body"> ↩</a></p></li> <li id="fn:6"><p><strong>חמד הרים לסיני</strong> – כמו שההרים קנאו בהר סיני בעת מתן תורה. על פי מגלה כט.: למה תרצדון הרים גבנונים (תהלים סח יז)…למה תרצו דין עם סיני. <a href="#fnref:6" title="return to body"> ↩</a></p></li> <li id="fn:7"><p><strong>ליל</strong> – בלילה. <a href="#fnref:7" title="return to body"> ↩</a></p></li> <li id="fn:8"><p><strong>שאוני</strong> – את אנחותי. <a href="#fnref:8" title="return to body"> ↩</a></p></li> <li id="fn:9"><p><strong>אדבר</strong> – אמר. <a href="#fnref:9" title="return to body"> ↩</a></p></li></ol>