<h1>[תטה כמו]</h1>
שמואל הנגיד
<blockquote><p>— — ∪— — —∪ — — —∪ — // — — ∪— — —∪ — — —∪ —</p></blockquote>
<blockquote><p>תִּטֶּה כְמוֹ תָּמָר בְּסַנְסִנָּיו<a href="#fn:1" id="fnref:1" title="see footnote"><sup>1</sup></a>, וְתִתְ־ נַשֵּׂא כְּמוֹ אֶרֶז, וְתִסֹּב כַּצְּבִי<a href="#fn:2" id="fnref:2" title="see footnote"><sup>2</sup></a>,</p></blockquote>
<blockquote><p>לִשְׁבּוֹת, בְּהִתְנוֹפֵף וְהִתְרוֹמֵם, לְבַב שָׂרִים, וְלֹא נִסּוּ<a href="#fn:3" id="fnref:3" title="see footnote"><sup>3</sup></a> הֲלִיכָה בַּשְּׁבִי<a href="#fn:4" id="fnref:4" title="see footnote"><sup>4</sup></a>.</p></blockquote>
<blockquote><p>אֹמַר: ‘חֲבִי רֶגַע’<a href="#fn:5" id="fnref:5" title="see footnote"><sup>5</sup></a> לְנַפְשֵׁךְ, בַּעֲבוּר תִּחְיִי —וְלֹא תִשְׁמַע וְלֹא תָבִין חֲבִי<a href="#fn:6" id="fnref:6" title="see footnote"><sup>6</sup></a></p></blockquote>
<blockquote><p>אִם שִׁלְּחוּךְ לִרְבֹּב<a href="#fn:7" id="fnref:7" title="see footnote"><sup>7</sup></a> לְבָבֵנוּ בְּעֵת תִּתְנַפְּלִי — לִבִּי בְרֹאשׁ כֻּלָּם רְבִי<a href="#fn:8" id="fnref:8" title="see footnote"><sup>8</sup></a>!</p></blockquote>
<ol><li id="fn:1"><p><strong>כמו תמר בסנסניו</strong> – על פי שיר השירים ז ח־ט: זאת קומתך דמתה לתמר…אעלה בתמר אחזה בסנסניו. <a href="#fnref:1" title="return to body"> ↩</a></p></li> <li id="fn:2"><p><strong>ותסב כצבי</strong> – על פי שיר השירים ב יז: סב דמה לך דודי לצבי. פעם תטה העלמה כמו תמר בענפיו ופעם תתנשא כמו ארז ופעם תברח כצבי. <a href="#fnref:2" title="return to body"> ↩</a></p></li> <li id="fn:3"><p><strong>ולא נסו</strong> – על פי שמואל א יז לט: כי לא נסה. <a href="#fnref:3" title="return to body"> ↩</a></p></li> <li id="fn:4"><p>לצודד בהתנופפותה ובהתנשאותה לב שרים אשר לא נסו ללכת בשבי. <a href="#fnref:4" title="return to body"> ↩</a></p></li> <li id="fn:5"><p><strong>חבי רגע</strong> – על פי ישעיה כו כ: חבי כמעט רגע. <a href="#fnref:5" title="return to body"> ↩</a></p></li> <li id="fn:6"><p>אמר לנפשך: התחבאי לרגע עד יעבר זעם, למען תשארי בחיים, אולם אין נפשך שומעת ולא תבין להתחבא. <a href="#fnref:6" title="return to body"> ↩</a></p></li> <li id="fn:7"><p><strong>לרבב</strong> – לירות חצים, לפלח. <a href="#fnref:7" title="return to body"> ↩</a></p></li> <li id="fn:8"><p><strong>רבי</strong> – ירי. <a href="#fnref:8" title="return to body"> ↩</a></p></li></ol>