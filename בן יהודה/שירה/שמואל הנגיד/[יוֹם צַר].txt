<h1>[יוֹם צַר]</h1>
שמואל הנגיד
<p>— — È — — È — — — È — — È — — — È — — È — — — È — — —</p>
<blockquote><p>יוֹם צַר וּמָצוֹק אֲנִי זוֹכֵר בְּשׂוֹרָתְךָ – טוֹב אַתְּ וְצֶדֶק בְּמוֹ פִּיךָ וּבִלְבָבָךְ!</p></blockquote>
<blockquote><p>אֶזְכֹּר בְּשׂוֹרָה אֲשֶׁר הִיא לִי לְנֹחַם בְּבוֹא צָרָה, וְאוֹחִיל לְיִשְׁעֶךָ וְשִׂגּוּבָךְ:</p></blockquote>
<blockquote><p>תִּשְׁלַח לְעַבְדָּךְ, וְהוּא שׁוֹכֵב בְּעַרְשׂוֹ וְהוּא נַעַר, שְׂרָפִים לְבַשְּׂרֵנִי בְּרֹב טוּבָךְ.</p></blockquote>
<blockquote><p>יָשְׁבוּ לְנֶגְדִּי, וּמִיכָאֵל אֲזַי שָׂח: כֹּה אָמַר יְיָ, אֲשֶׁר יָרִיב לְךָ רִיבָךְ:</p></blockquote>
<blockquote><p>5 כִּי תַעֲבֹר יוֹם בְּמֵי צָרָה — אֲנִי אִתְּךָ, לֹא יִשְׁטְפוּךָ נְהָרוֹת יוֹם קְרֹב אוֹיְבָךְ.</p></blockquote>
<blockquote><p>גַּם גַּבְרִיאֵל חֲבֵרוֹ בִשְּׂרַנִי אֲשֶׁר שָׁמַע בְּמֶרְכַּבְתְּךָ עָלַי, וּבִסְבִיבָךְ:</p></blockquote>
<blockquote><p>כִּי תֵלְכָה לָּךְ בְּמוֹ אֵשׁ — לֹא תְכַוֶּה לְךָ, אֹמַר לְלַהַב וְלֹא יִבְעַר לְעוֹלָם בָּךְ</p></blockquote>
<blockquote><p>זֹאת הַבְּשׂוֹרָה אֲשֶׁר אֶתְמֹךְ כְּחֶרֶב בְּיָד, אֶרְאֶה חֲרָבוֹת וְאֶשָּׁעֵן עֲלֵי חַרְבָּךְ!</p></blockquote>