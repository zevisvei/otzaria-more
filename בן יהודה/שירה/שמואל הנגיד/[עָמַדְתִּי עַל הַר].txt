<h1>[עָמַדְתִּי עַל הַר]</h1>
שמואל הנגיד
<p>למותת</p>
<br/>
<blockquote><p>עָמַדְתִּי עַל הַר גָּבוֹהַּ</p> <p>מֵהַרִים מֵאָז נוֹלָדוּ</p> <p>תַּחְתָּיו נָתִיב אֶל-עִיר רַבָּה</p> <p>וּדְרָכִים מֶנְהוּ נִפְרָדוּ</p> <p>אֶל-כָּל-עִיר מוֹשָׁב בָּאָרֶץ</p> <p>הִתְאִימוּ אַף הִתְאֶחָדוּ</p> <p>וָאֹמַר אֶל רֵעַי: שִׂיחוּ</p> <p>בִּלְבַבְכֶם זֹאת גַּם הַגִּידוּ</p> <p>כַּמָּה סוֹחְרִים כַּמָּה עוֹבְדֵי-</p> <p>הָאָרֶץ בָּזֶה נָדָדוּ</p> <p>כַּמָּה עָבְרוּ לַמִּלְחָמָה</p> <p>כַּמָּה לָכְדוּ אוֹ נִלְכָּדוּ</p> <p>כַּמָּה שָׁבוּ כַּמָּה נִשְׁבּוּ</p> <p>כַּמָּה נִפְדּוּ כַּמָּה פָּדוּ</p> <p>כַּמָּה הָלְכוּ וַיָּשׁוּבוּ</p> <p>אוֹ עָמְדוּ – כֻּלָּם אָבָדוּ</p> <p>כָּכָה אַתֶּם נֶחְשָׁבִים כִּי</p> <p>כָהֵם לַאְבַדּוֹן תֵּרֵדוּ</p> <p>וִימֵי רָעָה בָּאָה יִרְדּוּ</p> <p>בָנוּ כַּאֲשֶׁר בָּהֵם רָדוּ</p> <p>מַה תַּעְשׂוּ יוֹם לַחֶשְׁבּוֹן מִן-</p> <p>בֵּית הַמּוֹעֵד תִּפָּקֵדוּ</p> <p>יוֹם הָאֶבֶן מִקִּיר תִּזְעַק</p> <p>וּכְפִיסִים מֵעֵץ יָעִידוּ</p> <p>עִבְדוּ בִיצָרִים תִּמָּלְטוּ</p> <p>אִם עוֹלָם בָּהֶם תָּעְבוֹדוּ</p> <p>מָה אֹמַר אוֹ אַתֶּם אַחַר</p> <p>זֹאת בַּמֶּה שָׂפָה תָנִידוּ</p> <p>מַה תַּעְשׂוּ אוֹ עָשׂוּ אִישִׁים</p> <p>מַה תֵּלְדוּ אוֹ מַה תּוֹלִידוּ</p> <p>אַתָּה הוּא צוּר תַּעְמוֹד לָעַד</p> <p>כִּי-כָל אֵלֶּה לֹא יַעְמוֹדוּ. <br/></p></blockquote>