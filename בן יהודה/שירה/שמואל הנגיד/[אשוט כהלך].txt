<h1>[אשוט כהלך]</h1>
שמואל הנגיד
<blockquote><p>— — ∪— —∪ — — —∪ — —∪ — // — — ∪— —∪ — — —∪ — —∪ —</p></blockquote>
<blockquote><p>אָשׁוּט כְּהֵלֶךְ עֲלֵי גִבְעַת לְבוֹנָה<a href="#fn:1" id="fnref:1" title="see footnote"><sup>1</sup></a> וְאַדְ־ // בִּיק אֶת לְחָיַי אֱלֵי מִדְרַךְ הֲלִיכָיְכִי<a href="#fn:2" id="fnref:2" title="see footnote"><sup>2</sup></a>,</p></blockquote>
<blockquote><p>אֶשְׁמַע גְּדוּפָה<a href="#fn:3" id="fnref:3" title="see footnote"><sup>3</sup></a>, וְעַל גַּבִּי כְּמוֹ מַעֲנִית־ // חוֹרֵשׁ אֲרֻכָּה, לְמַעְנַיִךְ וְעָלָיְכִי<a href="#fn:4" id="fnref:4" title="see footnote"><sup>4</sup></a>.</p></blockquote>
<blockquote><p>אָכֵן כְּבָר שָׁעֲרוּ<a href="#fn:5" id="fnref:5" title="see footnote"><sup>5</sup></a> אִישִׁים<a href="#fn:6" id="fnref:6" title="see footnote"><sup>6</sup></a> אֲשֶׁר אֵין בְּתוֹךְ // אֶרֶץ־אֱלֹהִים יְפֵה־פִיָּה כְמוֹתָיְכִי.</p></blockquote>
<blockquote><p>לָמָּה בְּפוּךְ תִּקְרְעִי<a href="#fn:7" id="fnref:7" title="see footnote"><sup>7</sup></a> עַיִן<a href="#fn:8" id="fnref:8" title="see footnote"><sup>8</sup></a> שְׁחֹרָה, וְעַל // מַה תִּצְבְּעִי בֶּאֱגוֹז<a href="#fn:9" id="fnref:9" title="see footnote"><sup>9</sup></a> אֹדֶם שְׂפָתָיְכִי<a href="#fn:10" id="fnref:10" title="see footnote"><sup>10</sup></a>?</p> <br/></blockquote>
<ol><li id="fn:1"><p><strong>אשוט כהלך עלי גבעת לבונה</strong> – דברי האוהב: אשוטט כנודד על גבעת הלבונה, גבעת הבשם שבו עברה האהובה. על פי שיר השירים ד ו: אלך לי אל הר המור ואל גבעת הלבונה. <a href="#fnref:1" title="return to body"> ↩</a></p></li> <li id="fn:2"><p><strong>אלי מדרך הליכיכי</strong> – אל מקום דריכת רגליך, צעדיך. <a href="#fnref:2" title="return to body"> ↩</a></p></li> <li id="fn:3"><p><strong>גדופה</strong> – תוכחה שמוכיחים אותי על אהבתי אותך. <strong>אשמע גדופה</strong> – השוה להלן קצח 4: הם יקראוני אויל על אהבתך. ועל גבי כמו מענית חורש ארכה – על פי תהלים קכט ג:על גבי חרשו חורשים האריכו למעניתם. <a href="#fnref:3" title="return to body"> ↩</a></p></li> <li id="fn:4"><p><strong>ועליכי</strong> – ובגללך. <a href="#fnref:4" title="return to body"> ↩</a></p></li> <li id="fn:5"><p><strong>שערו</strong> – ידעו והכירו. <a href="#fnref:5" title="return to body"> ↩</a></p></li> <li id="fn:6"><p><strong>אישים</strong> – אנשים. <a href="#fnref:6" title="return to body"> ↩</a></p></li> <li id="fn:7"><p><strong>תקרעי</strong> – תצבעי. <a href="#fnref:7" title="return to body"> ↩</a></p></li> <li id="fn:8"><p><strong>בפוך תקרעי עין</strong> – על פי ירמיה ד ל: כי תקרעי בפוך עיניך. <a href="#fnref:8" title="return to body"> ↩</a></p></li> <li id="fn:9"><p><strong>באגוז</strong> – בקלפה העליונה הירקה של האגוז. <a href="#fnref:9" title="return to body"> ↩</a></p></li> <li id="fn:10"><p><strong>אדם שפתיכי</strong> – את שפתיך האדומות, הרי את יפה גם בלעדי זאת. <strong>תצבעי באגוז אדם שפתיכי</strong> ־ השוה ‘המפייט’ ספר השרשים לג'אנח, גלב: ובשפתות בעץ האגוז צבועות. <a href="#fnref:10" title="return to body"> ↩</a></p></li></ol>