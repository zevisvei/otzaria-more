<h1>[עָבַרְתִּי עַל שׁוּק]</h1>
שמואל הנגיד
<p>למותת</p>
<br/>
<blockquote><p>עָבַרְתִּי עַל שׁוּק טַבָּחִים</p> <p>בּוֹ צֹאן וּשְׁוָרִים עַל-יָדָם</p> <p>וּמְרִיאִים רַב כִּדְגַת הַיָּם</p> <p>וָעוֹף לָרֹב בָּא יוֹם אֵידָם</p> <p>בּוֹ דָם קָפָא עַל גַּב דָּם, בּוֹ</p> <p>שׁוֹחְטִים רַבִּים יָרִיקוּ דָם</p> <p>וּלְצִידּוֹ צָדִים וּדְגַת הַיָּם</p> <p>כַּחוֹל בִּכְלֵי כָל אִישׁ צָדָם</p> <p>וּלְצִדָּם שׁוּק מַאְפֵה בַּיּוֹם</p> <p>אוֹפֶה וּבַלַּיְלָה לֹא רָדַם</p> <p>מִזֶּה אוֹפִים מִזֶּה אוֹכְלִים</p> <p>מִזֶּה מוֹלִיכִים אֶת צֵידָם</p> <p>בָּזֶה נוֹשְׂאִים אֶל-בָּתֵּיהֶם</p> <p>וַיָּבֶן לִבִּי אֶת סוֹדָם</p> <p>וָאֹמַר לָעוֹמְדִים: עַל מַה</p> <p>בָּהּ יִכְלוּ אֵלֶּה מֵעוֹדָם</p> <p>מָה הֶבְדֵּל בֵּין אֵלֶּה לָכֶם</p> <p>בִּגְוִיעָתָם וּבְמוֹלָדָם</p> <p>וּבְנוּמָתָם וּבְהַעִירָם</p> <p>וּבְמוֹשָׁבָם וּבְמַעְמָדָם</p> <p>לוּלֵי כִי צוּר הוּא הִטְעִימָם</p> <p>לָכֶם, אָכֵן לֹא הִשְׁמִידָם</p> <p>אִלּוּ נָתַן בָּהֶם רוּחַ</p> <p>הֵם הֶאְבִידוּ אֶת-מַאְבִידָם</p> <p>לָהֶם נֶפֶשׁ כָּכֶם גַּם לֵב</p> <p>כָּכֶם עַל אֶרֶץ לַהְנִידָם</p> <p>לֹא נִמְצָא עֵת לֹא מֵת בּוֹ מֵת</p> <p>אוֹ עֵת לֹא יוֹלִיד מוֹלִידָם</p> <p>לָזֹאת יָשִׂימוּ לֵב זַכִּים</p> <p>וּנְסִיכִים גָּאוּ בִּכְבוֹדָם</p> <p>אִם יָבִינוּ סוֹד הָעוֹלָם</p> <p>יֵדְעוּ כִּי זֶה כָּל הָאָדָם. <br/></p></blockquote>