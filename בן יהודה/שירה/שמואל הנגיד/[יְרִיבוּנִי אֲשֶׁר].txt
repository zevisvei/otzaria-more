<h1>[יְרִיבוּנִי אֲשֶׁר]</h1>
שמואל הנגיד
<p>ולה אלי צדיק</p>
<p>ולו לידיד</p>
<br/>
<blockquote><p>יְרִיבוּנִי אֲשֶׁר יָדְעוּ אֲבוֹתַי / לְמַעַן יֶחֱזוּ נַפְשִׁי מְכוּרָה</p> <p>לְאָח עָזַב, בְּיוֹם עָזַב מְדוֹרוֹ, / בְּלִבִּי אָח וּבִצְלָעַי מְדוּרָה.</p> <p>עֲנִיתִים: שָׁוְא אֲמַרְתֶּם לִי וְכָזָב, / וּפֶתִי יַאֲמִין אֶל כָּל אֲמִירָה!</p> <p>הֲתִיקַר מַעֲלַת נֶפֶשׁ, וְאֵינָהּ / מְשָּׁרַת אֶת מְתֵי נֶפֶשׁ יְקָרָה?</p> <p>וְהָאָדוֹן – אֲשֶׁר עוֹבֵד אֲדוֹנִים / וְעַבְדֵיהֶם וְאוֹרחָיו בַּחֲבוּרָה! [5]</p> <p>שְׁמַע יוֹסֵף, מְאַסֵּף שׂר אֲבוֹתָיו / וּמוֹסִיף עַל שְׂרָרָתָם שְׂרָרָה,</p> <p>וְהַמַּשְׂכִּיל אֲבִי סִכְלוּת, וּמוֹלִיד / בְּשִׂכְלוֹ אֵם תְּבוּנָה הָעֲקָרָה:</p> <p>לְךָ מָקוֹם, וְחֵי נַפְשָׁךְ, בְּנַפְשִׁי, / וְעַל רֹאשִׁי לְךָ מַעְלָה יְתֵרָה,</p> <p>וְלֹא מֵאָז אֲהַבְתִּיךָ, אֲבָל מִן / יְמֵי יַלְדוּת וּמִימוֹת הַיְּצִירָה,</p> <p>שְׁנֵי הַשְׁקֵט וְהָרָעָה יְשֵׁנָה, / יְמֵי טוֹבָה בְּתוֹךְ אֶרֶץ בְּחוּרָה. [10] <br/></p></blockquote>