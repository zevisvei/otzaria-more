<h1>רכה. [מי תחלה עשה]</h1>
שמואל הנגיד
<blockquote><p>מִי תְחִלָּה עָשָׂה מְלָאכָה לְרַגְלִי, / גַּם בְּטוּבוֹ נֵר שָׂם דְּבָרוֹ לְרַגְלִי —</p> <p>מָה אָשִׁיב עֲלֵי חַסְדּוֹ? / מַה שֶׁבַח יְהִי נֶגְדּוֹ?</p> <p>בָּחַר בִּי לְבַד עָבְדוֹ, / גַּם עָלַי שְׁמוֹ נִקְרָא!</p> <p>שַׁעֲרֵי בִין פָּתַח לְפָנַי בְּפָנָיו / בָּם אֲיַחֵד שְׁמוֹ וְאָבוֹא לְפָנָיו</p> <p>לִרְצוֹנוֹ אֲשֶׁר כִּסָּה / אֶת פִּשְׁעִי, וְחֵטְא נָשָׂא</p> <p>כּוֹס יְשׁוּעוֹת אֶשָּׂא / וּבְשֵׁם יְיָ אֶקְרָא!</p> <br/></blockquote>