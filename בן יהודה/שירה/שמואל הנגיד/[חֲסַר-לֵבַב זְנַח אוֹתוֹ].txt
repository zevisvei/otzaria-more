<h1>[חֲסַר-לֵבַב זְנַח אוֹתוֹ]</h1>
שמואל הנגיד
<blockquote><p>חֲסַר-לֵבַב זְנַח אוֹתוֹ</p> <p>וְאַל תֶּחְסֶה בְּאֶבְרָתוֹ</p> <p>לְמַעַן שָׁוְא פְּעֻלָּתוֹ</p> <p>וּמַהְתַלּוֹת בְּאִמְרָתוֹ</p> <p>וְאִם עָשַׁר יְאַבֶּד-הוֹן</p> <p>וְלֹא יִתְמֹךְ לְמָחְרָתוֹ</p> <p>וְאִם יִכְרֹת בְּרִית עִמָּךְ</p> <p>יְהִי שֹׁקֵד לְהַכְרִיתוֹ</p> <p>וְאִם שָׂרָה עֲלֵי עָם יַ-</p> <p>אֲבִיד עַמּוֹ בְּמִשְׂרָתוֹ</p> <p>וְאִם יִגְזֹר עֲלֵי-אֶחָד</p> <p>תְּכַל הַכֹּל גְּזֵרָתוֹ</p> <p>וְאִם אָנַף יְבַקֵּשׁ לַ-</p> <p>הֲרוֹג כָּל-חַי בְּעֶבְרָתוֹ</p> <p>וְאִם נוֹעַץ יְהִי עוֹזֵב</p> <p>עֲצַת מֵבִין לְאַחְריתוֹ</p> <p>וְסִתְרָתוֹ כְּמוֹ גָלוּי</p> <p>וְהַגָּלוּי כְּסִתְרָתוֹ</p> <p>וְאִסּוּרוֹ כְּהֶתֵּרוֹ</p> <p>וְטֻמְאָתוֹ כְּטָהְרָתוֹ</p> <p>וְחַיִּים יֵשׁ בְּיוֹם יֶאְתֶה</p> <p>שְׁכוֹל מֶנְהוּ לְהוֹרָתוֹ</p> <p>וְנוֹחַ יֵשׁ לְחֶבְרָתוֹ</p> <p>בְּהַשְׁקִיעוֹ בְּקִבְרָתוֹ. <br/></p></blockquote>