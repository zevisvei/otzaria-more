<h1>[אין אח לנוטר]</h1>
שמואל הנגיד
<blockquote><p>אֵין אָח לְנוֹטֵר, וְלִכְסִיל</p> <p>רֶגֶל בְּיוֹם רַע כְּלוּאָה</p> <p>גַּם אֵין לְרָכִיל תְּקוּמָה</p> <p>גַּם אֵין לְנָבָל רְפוּאָה</p> <p>גַּם אֵין לְמַעְרִים חֲבֵרִים</p> <p>וּפְאֵר לְנֶפֶשׁ נְכֵאָה</p> <p>גַּם אֵין לְכִילַי גְּדוּלָה</p> <p>גַּם אֵין לְנִקְלֶה נְשִׂיאָה</p> <p>גַּם אֵין יְדִידוּת לְגֵאֶה</p> <p>גַּם אֵין כְּרִיתוּת לְנָאָה</p> <p>גַּם אֵין לְחוֹמֵד מְנוּחָה</p> <p>גַּם אֵין יְדִידִים לְשִׂנְאָה</p> <p>אֵין רֵשׁ לְעוֹבֵד אֲדָמָה</p> <p>גַּם אֵין לְעָצֵל תְּבוּאָה</p> <p>גַּם אֵין תְּמוּתָה יְדוּעָה</p> <p>אוֹ מַה בְּבֶטֶן מְלֵאָה</p> <p>וּלְכָל-פְּלִיאָה בְּרִיאָה</p> <p>וּלְכָל בְּרִיאָה פְּלִיאָה</p> <p>סוֹף כֹּל לְמָוֶת, וְאַחַר</p> <p>מָוֶת פְּקֻדַּת חֲטָאָה.</p> <br/></blockquote>