<h1>[סב דמה]</h1>
שמואל הנגיד
<blockquote><p>— ∪ — — ∪ — ∪ — — ∪ — — // — ∪ — — ∪ — ∪ — — ∪ — —</p></blockquote>
<blockquote><p>סֹב דְּמֵה לַצְּבִי<a href="#fn:1" id="fnref:1" title="see footnote"><sup>1</sup></a> וְהַרְחֵק לְךָ, פֶּן // אֶחֱמֹד יָפְיְךָ<a href="#fn:2" id="fnref:2" title="see footnote"><sup>2</sup></a> וְתִלְקֶה בְעֵינִי<a href="#fn:3" id="fnref:3" title="see footnote"><sup>3</sup></a>.</p></blockquote>
<blockquote><p>אֶשְׂנְאָה נוּדְךָ<a href="#fn:4" id="fnref:4" title="see footnote"><sup>4</sup></a> וְאָחוּס<a href="#fn:5" id="fnref:5" title="see footnote"><sup>5</sup></a> בְּעֵת תִּקְ־ רָב. // הֲיִקְרֶה לְאִישׁ אֲשֶׁר יִקְרֵנִי<a href="#fn:6" id="fnref:6" title="see footnote"><sup>6</sup></a>?</p></blockquote>
<blockquote><p>עֵין יְמִינִי, הֲבַעֲבוּרֵךְ יְאֻנֶּה // רַע<a href="#fn:7" id="fnref:7" title="see footnote"><sup>7</sup></a> אֱלֵי אוֹהֲבִי, וְהוּא עֵין יְמִינִי<a href="#fn:8" id="fnref:8" title="see footnote"><sup>8</sup></a>!</p> <br/></blockquote>
<ol><li id="fn:1"><p><strong>סב דמה לצבי</strong> – ברח דודי כצבי. על פי שיר השירים ב יז: סב דמה לך דודי לצבי. <a href="#fnref:1" title="return to body"> ↩</a></p></li> <li id="fn:2"><p><strong>אחמד יפיך</strong> – אקנא ביפיך. <a href="#fnref:2" title="return to body"> ↩</a></p></li> <li id="fn:3"><p><strong>ותלקה בעיני</strong> – ותירה בחצי עיני. <a href="#fnref:3" title="return to body"> ↩</a></p></li> <li id="fn:4"><p><strong>נודך</strong> – את התרחקך מעלי. <a href="#fnref:4" title="return to body"> ↩</a></p></li> <li id="fn:5"><p><strong>ואחוס</strong> – ואצטער, אתיסר ביסורי אהבה, כלומר: אוי לי אם תרחק אוי לי אם תקרב. <strong>אשנאה נודך ואחוס בעת תקרב</strong> – השוה לעיל נג 4: אחוס בנוד דודי ואוכיחו בשובו. <a href="#fnref:5" title="return to body"> ↩</a></p></li> <li id="fn:6"><p><strong>אשר יקרני</strong> – כמקרה הרע שקרה לי. <strong>היקרה לאיש אשר יקרני</strong> – על פי קהלת ב טו<strong>:</strong> כמקרה הכסיל גם אני יקרני. <a href="#fnref:6" title="return to body"> ↩</a></p></li> <li id="fn:7"><p><strong>יאנה רע</strong> – כל פי תהלים צא י: לא תאנה אליך רעה. <a href="#fnref:7" title="return to body"> ↩</a></p></li> <li id="fn:8"><p><strong>והוא עין ימיני</strong> – והרי אוהבי חשוב עלי כעין ימיני. השוה להלן רטז 5: לבן פורת יהוסף עין ימינו. <a href="#fnref:8" title="return to body"> ↩</a></p></li></ol>