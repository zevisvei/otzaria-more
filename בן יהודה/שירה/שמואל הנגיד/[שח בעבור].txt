<h1>[שח בעבור]</h1>
שמואל הנגיד
<blockquote><p>— — ∪ — — —∪ — —∪ — — // — — ∪ — — —∪ — —∪ — —</p></blockquote>
<blockquote><p>שָׂח<a href="#fn:1" id="fnref:1" title="see footnote"><sup>1</sup></a> : בַּעֲבוּר אֵין לַעֲנֻגָּה וְרַכָּה<a href="#fn:2" id="fnref:2" title="see footnote"><sup>2</sup></a> // דָּת עַד אֲשֶׁר תִּהְיֶה מְלָכִים מְדַכָּה,</p></blockquote>
<blockquote><p>אִם תֶּאֱהַב — לִשֹּׁךְ וְלִמְחוֹת יְדִידָהּ // שָׁאְלָה בְּקִיר לִבָּהּ נְשִׁיכָה וּמַכָּה<a href="#fn:3" id="fnref:3" title="see footnote"><sup>3</sup></a>.</p></blockquote>
<blockquote><p>אֶרְאֶה בְעֵינֶיהָ דְמָעוֹת אֲשֶׁר לֹא // נָזְלוּ — וּבִדְמָעוֹת כְּנוֹזְלִים מְבַכָּה<a href="#fn:4" id="fnref:4" title="see footnote"><sup>4</sup></a>.</p></blockquote>
<blockquote><p>אַתָּה תְחַכֶּה לֶאֱכֹל צוּף דְּבַשׁ מִן // חִכָּהּ<a href="#fn:5" id="fnref:5" title="see footnote"><sup>5</sup></a> — וְהִיא תִּמְשֹׁךְ לְבָבָךְ בְּחַכָּה<a href="#fn:6" id="fnref:6" title="see footnote"><sup>6</sup></a>.</p> <br/></blockquote>
<ol><li id="fn:1"><p><strong>שח</strong> – האוהב. הואיל ואין ליפה מדה וגבול בהתאכזרותה עד שתדכא את המלכים. <a href="#fnref:1" title="return to body"> ↩</a></p></li> <li id="fn:2"><p><strong>לענגה ורכה</strong> – על פי דברים כח נו: הרכה בך והענגה. <a href="#fnref:2" title="return to body"> ↩</a></p></li> <li id="fn:3"><p>שעורו: אם תאהב, לשך ולמחות ידידה נשיכה ומכה שאלה בקיר לבה. כלומר: לכן בעת שאתה אוהב היא שואפת בלבה לנשך את ידידה נשיכה ולהכותו מכה. <a href="#fnref:3" title="return to body"> ↩</a></p></li> <li id="fn:4"><p>היא עצמה רק מעמידה פנים כבוכה אבל היא מביאה אחרים לידי בכיה בדמעות הנוזלות מעיניה בשפע. <a href="#fnref:4" title="return to body"> ↩</a></p></li> <li id="fn:5"><p><strong>צוף דבש מן חכה</strong> – על פי משלי טז כד: צוף דבש; שיר השירים ה טז: חכו ממתקים. <a href="#fnref:5" title="return to body"> ↩</a></p></li> <li id="fn:6"><p><strong>תמשך לבבך בחכה</strong> ־ על פי איוב מ כה: תמשך לויתן בחכה. <strong>תחכה…חכה…בחכה</strong> – לשון נופל על לשון. <a href="#fnref:6" title="return to body"> ↩</a></p></li></ol>