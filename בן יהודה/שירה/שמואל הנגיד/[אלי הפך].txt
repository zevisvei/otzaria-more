<h1>[אלי הפך]</h1>
שמואל הנגיד
<blockquote><p>— — ∪— —∪ — — — ∪— — — // — — ∪— —∪ — — — ∪— — —</p></blockquote>
<blockquote><p>אֵלִי, הֲפָךְ נָא לְבַב גּוֹזָל<a href="#fn:1" id="fnref:1" title="see footnote"><sup>1</sup></a>, אֲשֶׁר גָּזַל<a href="#fn:2" id="fnref:2" title="see footnote"><sup>2</sup></a> // נוּמִי<a href="#fn:3" id="fnref:3" title="see footnote"><sup>3</sup></a>, וְיָשִׁיב לְעַפְעַפַּי מְעַט שֵׁנָה.</p></blockquote>
<blockquote><p>אָהוּב אֲשֶׁר בָּא בְאָלָתָךְ<a href="#fn:4" id="fnref:4" title="see footnote"><sup>4</sup></a> וְנָתַן לִי // אַהְבַת לְבָבוֹ, בְּלִי אֹנֶס, בְּמַתָּנָה</p></blockquote>
<blockquote><p>בָּגַד, וְכֵן כָּל צְבִי בּוֹגֵד, וְעַתָּה, אִם // תִּשָּׂא לְחֶטְאוֹ, וְאִם אַיִן — מְחֵנִי נָא<a href="#fn:5" id="fnref:5" title="see footnote"><sup>5</sup></a>!</p> <br/></blockquote>
<ol><li id="fn:1"><p><strong>הפך נא לבב גוזל</strong> – הפך נא את לב אהובי לאהבה אותי. <a href="#fnref:1" title="return to body"> ↩</a></p></li> <li id="fn:2"><p><strong>גוזל…גזל</strong> לשון נופל על לשון. <a href="#fnref:2" title="return to body"> ↩</a></p></li> <li id="fn:3"><p><strong>נומי</strong> – שנתי. <a href="#fnref:3" title="return to body"> ↩</a></p></li> <li id="fn:4"><p><strong>אשר בא באלתך</strong> – שנשבע לי והבטיח לי נגדך האל את אהבתו. על פי נחמיה י ל: ובאים באלה. <a href="#fnref:4" title="return to body"> ↩</a></p></li> <li id="fn:5"><p>אהוב זה בגד בי, אבל יש ללמד זכות עליו שמכת מדינה היא, שכל הצבאים בוגדים באהוביהם, לכן, אם תסלח לו מוטב, ואם לא אהיה אני כפרתו ואקבל עלי את הענש. <strong>ועתה אם תשא לחטאו ואם אין מחני נא</strong> – על פי שמות לב לב: ועתה אם תשא חטאתם ואם אין מחני נא. <a href="#fnref:5" title="return to body"> ↩</a></p></li></ol>