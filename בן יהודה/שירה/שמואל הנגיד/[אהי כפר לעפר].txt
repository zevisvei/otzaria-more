<h1>[אהי כפר לעפר]</h1>
שמואל הנגיד
<blockquote><p>∪ — — — ∪ — — — ∪ — — // ∪ — — — ∪ — — — ∪ — —</p></blockquote>
<blockquote><p>אֱהִי כֹפֶר לְעֹפֶר<a href="#fn:1" id="fnref:1" title="see footnote"><sup>1</sup></a> קָם בְּלַיִל // לְקוֹל כִּנּוֹר וְעוּגָבִים מְטִיבִים<a href="#fn:2" id="fnref:2" title="see footnote"><sup>2</sup></a>,</p></blockquote>
<blockquote><p>אֲשֶׁר רָאָה בְּיָדִי כוֹס<a href="#fn:3" id="fnref:3" title="see footnote"><sup>3</sup></a> וְאָמָר: // שְׁתֵה מִבֵּין שְׂפָתַי דַּם עֲנָבִים<a href="#fn:4" id="fnref:4" title="see footnote"><sup>4</sup></a></p></blockquote>
<blockquote><p>וְיָרֵחַ כְּמוֹ יוֹד<a href="#fn:5" id="fnref:5" title="see footnote"><sup>5</sup></a> נִכְתְּבָה עַל // כְּסוּת שַׁחַר<a href="#fn:6" id="fnref:6" title="see footnote"><sup>6</sup></a> בְּמֵימֵי הַזְּהָבִים.</p> <br/></blockquote>
<ol><li id="fn:1"><p><strong>אהי כפר לעפר</strong> – אהיה כפרת האהוב. השוה להלן קצג 1: אהי כפר צבי. <a href="#fnref:1" title="return to body"> ↩</a></p></li> <li id="fn:2"><p><strong>מטיבים</strong> – מטיבי נגן. <a href="#fnref:2" title="return to body"> ↩</a></p></li> <li id="fn:3"><p><strong>כוס</strong> – יין. <a href="#fnref:3" title="return to body"> ↩</a></p></li> <li id="fn:4"><p><strong>שתה מבין שפתי דם ענבים</strong> – מוטב שאשקך מנשיקות פי כי טובים דודי מיין. השוה לעיל קסו 3: שתה יין וחלב משפתי. <strong>דם ענבים</strong> – על פי דברים לב טו: ודם ענב. <a href="#fnref:4" title="return to body"> ↩</a></p></li> <li id="fn:5"><p><strong>יוד</strong> – חרמש, חצי ירח. <a href="#fnref:5" title="return to body"> ↩</a></p></li> <li id="fn:6"><p><strong>כסות שחר</strong> – שחור הליל. כלומר: השעה מסוגלת לשתיה ולאהבים. השוה לעיל נ 2: וסר מעל כנף שחר כסותו; מה 15: ככושית כסות שיחור יכסה. <a href="#fnref:6" title="return to body"> ↩</a></p></li></ol>