<h1>[למה שחרים משחור]</h1>
שמואל הנגיד
<blockquote><p>לָמָּה שְׁחֹרִים מִשְּׁחוֹר</p> <p>נַעְשׂוּ לְבָנִים כַּלְּבָנָה</p> <p>וּמְאוֹר פְּנֵי הַנַּעֲרוּת</p> <p>סָר מֵעֲלֵי פָנַי וּפָנָה,</p> <p>נֵעוֹר זְמַנִּי אַחֲרֵי</p> <p>הָיָה מְעַט יָמִים בְּשֵׁנָה</p> <p>חָלְפוּ יְמֵי חַיַּי בְּרֹב</p> <p>כֹּחִי, בְּאֵין אוֹנִים אֲנִי-נָא</p> <p>עַל זֹאת מְשַׂחְקוֹתַי כְּמוֹ</p> <p>שַׁכּוּל נְהִי נִהְיָה נְהֶינָה.</p> <br/></blockquote>