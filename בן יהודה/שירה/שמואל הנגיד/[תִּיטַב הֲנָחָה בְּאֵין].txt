<h1>[תִּיטַב הֲנָחָה בְּאֵין]</h1>
שמואל הנגיד
<blockquote><p>תִּיטַב הֲנָחָה בְּאֵין חֲרָדָה / לָאִישׁ וְטוּב לֵב בְּלִי קְפָדָה</p> <p>וּלְכֹל מְנוּחָה בְּסוֹף יְגִיעַת־/בָּשָׂר וְרָעָה לְטוֹב עֲתִידָה</p> <p>וּלְכָל יְחִידִים תְּהִי אֲסֵפָה / וּלְכָל שְׁנַיִם זְמַן פְּרִידָה</p> <p>וִיקַר מְשׂוֹשׂ־לֵב וּבוּז מְחִילוֹ / בָּאִים לְעִתִּים מְבֹא חֲסִידָה</p> <p>מַה־טּוֹב רְכוּשׁ נֶאֱסַף בְּכוֹשֶׁר / וּבְתֹם וּמוּכָן לְאִישׁ לְצֵידָה</p> <p>וּזְמַן יְכַלֶּה אֱנוֹשׁ עֲבָרוֹ / כִּמְעַט בְּיִרְאָה וּבַעֲבוֹדָה.</p> <br/></blockquote>