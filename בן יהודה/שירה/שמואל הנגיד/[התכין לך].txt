<h1>[התכין לך]</h1>
שמואל הנגיד
<blockquote><p>∪ — — ∪ — — — ∪ — — ∪ — — // ∪ — — ∪ — — — ∪ — — ∪ — —</p></blockquote>
<blockquote><p>הֲתָכִין לְךָ חִצִּים שְׁנוּנִים בְּבָבוֹת // עֲלֵי קַשְּׁתוֹת עַפְעַף, וְתוֹרֶה לְבָבוֹת<a href="#fn:1" id="fnref:1" title="see footnote"><sup>1</sup></a>,</p></blockquote>
<blockquote><p>וְתֶאְהַב בְּלֵבָב צַר כְּתִשְׁעִים וְתָרִיב // בְּרוֹאוֹת כְּיוֹנִים<a href="#fn:2" id="fnref:2" title="see footnote"><sup>2</sup></a> מִשְּׁלשִׁים רְחָבוֹת<a href="#fn:3" id="fnref:3" title="see footnote"><sup>3</sup></a>,</p></blockquote>
<blockquote><p>כְּאִלּוּ בְּרִית כָּרְתוּ צְבָאיִם לְךָ כִּי // בְּעֵת תֶּאֱהַב לֹא יִשְׁלְפוּ לְךָ חֲרָבוֹת<a href="#fn:4" id="fnref:4" title="see footnote"><sup>4</sup></a></p></blockquote>
<blockquote><p>יְרֵה כַּאֲשֶׁר תִּרְצֶה — מְהֵרָה עֳפָרִים בְּךָ יִתְקְעוּ חִצִּים בְּקֶרֶב קְרָבוֹת,</p></blockquote>
<blockquote><p>וְאִם תֶּחֱלֶה מָחָר לְחוֹלֶה בְּעֵינָיו<a href="#fn:5" id="fnref:5" title="see footnote"><sup>5</sup></a> — הֲלֹא תֶחֱלֶה הַיּוֹם לְחוֹלֵה אֲהָבוֹת<a href="#fn:6" id="fnref:6" title="see footnote"><sup>6</sup></a>!</p> <br/></blockquote>
<ol><li id="fn:1"><p>התכונן לך חצים שנונים בעיניך על קשתות עפעפיך ותירה אל לבב האוהבים. על פי תהלים יא ב: כי הנה הרשעים ידרכון קשת כוננו חצם על יתר לירות במו אפל לשירי לב;; ישעיה ה כח: אשר חציו שנונים. <a href="#fnref:1" title="return to body"> ↩</a></p></li> <li id="fn:2"><p><strong>ברואות כיונים</strong> – על פי קהלת יב ג: וחשכו הרואות; שיר השירים א טו: עיניך יונים. <a href="#fnref:2" title="return to body"> ↩</a></p></li> <li id="fn:3"><p>ותאהב בלב כילי באהבתו כמספר תשעים שהיה נחשב כסמל לצרוּת ב‘חשבון האצבעות’ (‘חסב אל־עקד’ בערבית) ותריב באוהביך באמצעות עיניך היפות כיונים והרחבות יותר מן המעגל הנוצר על ידי הגעת האגודל והאצבע (השכנה לאגודל) שסמל את המספר שלשים ב‘חשבון האצבעות’. <a href="#fnref:3" title="return to body"> ↩</a></p></li> <li id="fn:4"><p>כאלו מובטחך כי בעת אשר תאהב באמת לא יבואו לקראתך בחרבות שלופות, כלומר לא ישיבו ריקם את פניך. <a href="#fnref:4" title="return to body"> ↩</a></p></li> <li id="fn:5"><p><strong>לחולה בעיניו</strong> – השוה ابن الرومي: ليس في الارض عليل غير جفنيك وجسمي (אבן אלרומי: אין בארץ חולה מלבד עפעפיך וגופי); ابن المعتز: ويجرح احشائي بعين مريضة (אבן אלמעתז: ויפצע צלעותי בעין חולה); سبط بن التعويزي: فاسقمني باجفان مراض (סבט בן אלתעויזי: ויחלני בעפעפים חולות). <a href="#fnref:5" title="return to body"> ↩</a></p></li> <li id="fn:6"><p>ואם תחלה מחר מחלת האהבה ליפה עינים, חלה נא היום מחלת האהבה לי שהנני חולה אהבות. כלומר: עליך להשיב אהבה אל חיקי שאם לא כן אתה עלול להגיע למצבי, שתאהב ולא תאָהב. <strong>לחולה אהבות</strong> – על פי שיר השירים ב ה: כי חולת אהבה אני. <a href="#fnref:6" title="return to body"> ↩</a></p></li></ol>