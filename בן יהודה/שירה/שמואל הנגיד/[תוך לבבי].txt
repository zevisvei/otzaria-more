<h1>[תוך לבבי]</h1>
שמואל הנגיד
<blockquote><p>– U – – – U – – // – U – – – U – –</p></blockquote>
<blockquote><p>תּוֹךְ לְבָבִי אֵשׁ יְקוֹדִים // מִשְּׁאוֹן פֵּרוּד יְדִידִים</p> <p>אֶשְׂבְּעָה, מִדֵּי אֲדַבֵּר // בָּם, עֲדֵי נֶשֶׁף נְדוּדִים.</p> <p>הֵם עֲזָבוּנִי בְחֶרְדַּת // לֵב – וְאֵינָם לִי חֲרֵדִים.</p> <p>אֵיךְ תְּכַחְשׁוּנִי בְדִבְרֵי // פֶה – וּמֵי עֵינַי מְעִידִים!</p> <p>דַּבְּרוּ נָא לִי לְחָבֵר // טוֹב וְאָח גּוֹמֵל חֲסָדִים</p> <p>יַעֲנֵנִי אִם בְּשַׁלְוָה // הֵם וְשָׁלוֹם מִפְּחָדִים.</p></blockquote>