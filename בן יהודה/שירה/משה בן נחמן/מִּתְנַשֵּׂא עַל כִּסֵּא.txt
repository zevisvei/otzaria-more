<h1>מִּתְנַשֵּׂא עַל כִּסֵּא</h1>
משה בן נחמן
<p>סליחה. חתימת השם: משה</p>
<blockquote><p>מִּתְנַשֵּׂא עַל כִּסֵּא / אֵשׁ לוֹהֵט עִם רוּחוֹת</p> <p>וְנֶאֱחָזִים בְּךָ קַרְסֵי / הַבְּרִיּוֹת וְהַכֹּחוֹת,</p> <p>וְלֹא נִשָּׂא אֲבָל נוֹשֵׂא – / כֻּלָּם בְּשִׁמְךָ בוֹטְחוֹת,</p> <p>כִּי לָרַע וְלַחוֹסֶה / אַתָּה אֱלוֹהַּ סְלִיחוֹת.</p></blockquote>
<blockquote><p>שִׁנְאַנִּים וְחַשְׁמַלִּים / בְּמַאֲמָרְךָ נֶחְשָׁבוּ,</p> <p>וְאִם יוֹרְדִים וְאִם עוֹלִים – / לִדְבָרְךָ נִצָּבוּ.</p> <p>מִפַּחְדְּךָ הֵם חָלִים / וּבְחַסְדְּךָ נוֹשָׁבוּ,</p> <p>וּמָה אִישִׁים אֲמֵלָלִים / מֵחֹמֶר נִקְצָבוּ,</p> <p>כִּי בַמֶּה נֶחְשָׁבוּ / בְּיוֹם קוּמְךָ לְתוֹכֵחוֹת?</p></blockquote>
<blockquote><p>הִרְאִיתָ לָדַעַת / כִּי מַלְכוּת לְךָ נָאוָה,</p> <p>וְאֵין חֶסְרוֹן וּמִגְרַעַת / בְּכָל הָעַמִּים שָׁוָה,</p> <p>אֲבָל בָּנוּ מוּדַעַת / וְעָלֵינוּ הַמִּצְוָה.</p> <p>לְךָ זְרוֹעַ מוֹשַׁעַת / וְלָנוּ נֶפֶשׁ מְקַוָּה,</p> <p>אַל נָא תִמְשֹׁךְ תַּאֲוָה, / כִּי יָמֵינוּ טְפָחוֹת!</p></blockquote>
<blockquote><p>מַגְבִּיהִי לָשֶׁבֶת / וְעַל כָּל רָמִים עֶלְיוֹן,</p> <p>וּמַשְׁפִּילִי מַחֲשֶׁבֶת / לָחוּס עַל קִיקָיוֹן,</p> <p>וְאֵין תִּקְוָה נִכְזֶבֶת / בְּךָ, וְלֹא תַכְלִים אֶבְיוֹן.</p> <p>לְךָ נַפְשִׁי יוֹשֶׁבֶת / מְיַחֶלֶת לְיוֹם פִּדְיוֹם,</p> <p>יוֹם נִשְׂבַּע בְּהַר צִיּוֹן / אֶת פָּנֶיךָ שְׂמָחוֹת.</p></blockquote>