<h1>שבעה שחקים</h1>
שלמה אבן גבירול
<h2 id="שִׁבְעָהשְׁחָקִיםרשלמהאבןגבירול">שִׁבְעָה שְׁחָקִים / ר' שלמה אבן גבירול</h2>
<br/>
<blockquote><p>שִׁבְעָה שְׁחָקִים לֹא יְכַלְכְּלוּךָ,</p></blockquote>
<blockquote><p>לָהֶם תִּסְבֹּל – וְהֵם לֹא יִסְבְּלוּךָ,</p></blockquote>
<blockquote><p>מִיּוֹם בְּרָאתָם עוֹד יְהַלֲלוּךָ.</p></blockquote>
<blockquote><p>הֵמָּה יֹאבֵדוּ וְאַתָּה תַעֲמֹד –</p></blockquote>
<blockquote><p>יְיָ אֱלֹהַי גָּדַלְתָּ מְאֹד!</p></blockquote>
<br/>
<blockquote><p>לְךָ יַעֲרִיצוּן טַפְסְרֵי מְרוֹמִי</p></blockquote>
<blockquote><p>וְשִׁנְאָן יוֹדֶה בְּהֵיכַל פְּנִימִי</p></blockquote>
<blockquote><p>יְרֵאִים חֲזוֹת בָּךְ – וּמִי יֶחֱזֶה, מִי?</p></blockquote>
<blockquote><p>כִּי גָּדוֹל יְיָ וּמְהֻלָּל מְאֹד –</p></blockquote>
<blockquote><p>יְיָ אֱלֹהַי גָּדַלְתָּ מְאֹד!</p></blockquote>
<br/>
<blockquote><p>מִי זֶה יְמַלֵּל מִבְּלִי דוּמָם</p></blockquote>
<blockquote><p>עֻזְּךָ לְהַלֵּל לַיְלָה וְיוֹמָם –</p></blockquote>
<blockquote><p>וְשִׁמְךָ עַל כָּל‑בְּרָכָה מְרוֹמָם?</p></blockquote>
<blockquote><p>וְנַפְשִׁי יוֹדַעַת מְאֹד:</p></blockquote>
<blockquote><p>יְיָ אֱלֹהַי גָּדַלְתָּ מְאֹד!</p></blockquote>
<br/>
<blockquote><p>הַדְרַת כְּבוֹדְךָ גָּדְלָה וְרַבָּה –</p></blockquote>
<blockquote><p>וְאֵיכָה תִּשְׁכֹּן בְּאֹהֶל וְקֻבָּה?</p></blockquote>
<blockquote><p>שְׂאֵתְךָ לֹא יוּכַל גַּלְגַּל מְסִבָּה,</p></blockquote>
<blockquote><p>כִּי עָצַמְתָּ מִמֶּנּוּ מְאֹד –</p></blockquote>
<blockquote><p>יְיָ אֱלֹהַי גָּדַלְתָּ מְאֹד!</p></blockquote>
<br/>
<blockquote><p>חָסִין, נֶאְדָּר בְּאַרְבַּע חַיּוֹת,</p></blockquote>
<blockquote><p>זְרוּיִם תְּקַבֵּץ מֵאַרְבַּע זָוִיּוֹת,</p></blockquote>
<blockquote><p>קְרָא שְׁנַת גְּאֻלָּה לְתֹעִים כְּשֵׂיוֹת</p></blockquote>
<blockquote><p>דַּלּוֹת וְרָעוֹת‑תֹּאַר מְאֹד –</p></blockquote>
<blockquote><p>יְיָ אֱלֹהַי גָּדַלְתָּ מְאֹד!</p></blockquote>