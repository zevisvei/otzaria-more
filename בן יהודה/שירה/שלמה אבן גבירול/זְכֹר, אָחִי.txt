<h1>זְכֹר, אָחִי</h1>
שלמה אבן גבירול
<p><a href="#fn:1" id="fnref:1" title="see footnote"><sup>1</sup></a></p>
<blockquote><p>זְכֹר, אָחִי, בְּשִׁבְתֵּנוּ בְשִׂמְחָה</p> <p>  וְאֵם פֶּרֶץ<a href="#fn:2" id="fnref:2" title="see footnote"><sup>2</sup></a> עֲלֵי רֹאשִׁי כְּשִׁפְחָה,</p> <p>וְסִנְהֶדְרֵי גְדוֹלָה<a href="#fn:3" id="fnref:3" title="see footnote"><sup>3</sup></a> מִלְּפָנַי,</p> <p>  וְעִיר אֶסְתֵּר<a href="#fn:4" id="fnref:4" title="see footnote"><sup>4</sup></a> לְפָנֵינוּ פְתוּחָה,</p> <p>וְדוֹד שָׁאוּל<a href="#fn:5" id="fnref:5" title="see footnote"><sup>5</sup></a> לְפָנֵינוּ בְיָפְיוֹ</p> <p>  וּמִפִּי בֶּן־אֲבִינֹעַם<a href="#fn:6" id="fnref:6" title="see footnote"><sup>6</sup></a> זְרוּחָה,</p> <p>וְקָם יִתְרוֹ<a href="#fn:7" id="fnref:7" title="see footnote"><sup>7</sup></a> לְהוֹר בָּלָק<a href="#fn:8" id="fnref:8" title="see footnote"><sup>8</sup></a> זְבָחוֹ</p> <p>  וְזָעַק בֶּן אֲמִתַּי<a href="#fn:9" id="fnref:9" title="see footnote"><sup>9</sup></a> מִזְּבִיחָה.</p></blockquote>
<ol><li id="fn:1"><p>יש מיחסים שיר זה לר' אברהם בן עזרא.</p> <p>שיר זה הוא בדרך חידה, בנוי על־פי־הרב משמות עצם פרטיים בדרך המליצה. <a href="#fnref:1" title="return to body"> ↩</a></p></li> <li id="fn:2"><p><strong>אם־פרץ</strong> — תמר, וכונתו לענפי עץ התמר, אשר בצלם ישב. <a href="#fnref:2" title="return to body"> ↩</a></p></li> <li id="fn:3"><p><strong>סנהדרי־</strong>גדולה, היו שבעים, וגם י‘י’ן' בגמטריא שבעים. <a href="#fnref:3" title="return to body"> ↩</a></p></li> <li id="fn:4"><p><strong>עיר אסתר</strong>, שושן, ופה כונתו שושַנים, <a href="#fnref:4" title="return to body"> ↩</a></p></li> <li id="fn:5"><p><strong>דוד שאול</strong>, נר. <a href="#fnref:5" title="return to body"> ↩</a></p></li> <li id="fn:6"><p><strong>בן־אבינעם</strong>, ברק, ופה כונתו לאור. <a href="#fnref:6" title="return to body"> ↩</a></p></li> <li id="fn:7"><p><strong>יתרו</strong>, יֶתֶר הקשת והכונה, שצדו צפרים בחצי הקשת. <a href="#fnref:7" title="return to body"> ↩</a></p></li> <li id="fn:8"><p><strong>הור בלק</strong>, אבי בלק והוא צפור, <a href="#fnref:8" title="return to body"> ↩</a></p></li> <li id="fn:9"><p><strong>בן־אמיתי</strong>, יונה. <a href="#fnref:9" title="return to body"> ↩</a></p></li></ol>