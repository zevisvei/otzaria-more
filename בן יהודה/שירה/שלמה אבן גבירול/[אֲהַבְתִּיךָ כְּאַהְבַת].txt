<h1>\[אֲהַבְתִּיךָ כְּאַהְבַת\]</h1>
שלמה אבן גבירול
<p>ולה ג ͘ ואב למן סאלה ען מאהיה אלכון [ולו תשובה למי ששאלו על מהותה של ההויה]</p>
<p>È — — — / È — — — / È — — / / È — — — /È — — — / È — —</p>
<blockquote><p>אֲהַבְתִּיךָ כְּאַהְבַת אִישׁ יְחִידוֹ</p></blockquote>
<blockquote><p>בְּכָל‑לִבּוֹ וְנַפְשׁוֹ עִם מְאֹדוֹ,</p></blockquote>
<blockquote><p>וְשַׂשְׂתִּי עַל לְבָבֶךָ אֲשֶׁר תָּר</p></blockquote>
<blockquote><p>לְהָבִין סוֹד פְּעֻלַּת צוּר יְלָדוֹ,</p></blockquote>
<blockquote><p>וְהַדָּבָר מְאֹד עָמֹק וְרָחוֹק,</p></blockquote>
<blockquote><p>וּמִי יֵדַע וּמִי יָבִין סוֹדוֹ?</p></blockquote>
<blockquote><p>אֲבָל אַגִּיד לְךָ דָּבָר שְׁמַעְתִּיו</p></blockquote>
<blockquote><p>וְעָלֶיךָ לְהִתְבּוֹנֵן בְּסוֹדוֹ</p></blockquote>
<blockquote><p>חֲכָמִים אָמְרוּ, כִּי סוֹד הֱיוֹת כֹּל</p></blockquote>
<blockquote><p>לְמַעַן כֹּל אֲשֶׁר הַכֹּל בְּיָדוֹ,</p></blockquote>
<blockquote><p>וְהוּא נִכְסַף לְשׂוּמוֹ יֵשׁ כְּמוֹ יֵשׁ,</p></blockquote>
<blockquote><p>כְּמוֹ חוֹשֵׁק אֲשֶׁר נִכְסָף לְדוֹדוֹ.</p></blockquote>
<blockquote><p>וְאוּלַי זֶה יְדַמּוּ הַנְּבִיאִים</p></blockquote>
<blockquote><p>בְּאָמְרָם כִּי בְּרָאוֹ עַל כְּבוֹדוֹ.</p></blockquote>
<blockquote><p>הֲשִׁיבוֹתִי לְךָ דָּבָר, וְאַתָּה</p></blockquote>
<blockquote><p>קְנֵה מוֹפֵת לְמַעַן הַעֲמִידוֹ! <br/></p></blockquote>