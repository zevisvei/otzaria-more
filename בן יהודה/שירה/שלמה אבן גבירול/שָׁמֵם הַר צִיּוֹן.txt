<h1>שָׁמֵם הַר צִיּוֹן</h1>
שלמה אבן גבירול
<blockquote><p>שָׁמֵם הַר צִיּוֹן / בַּעֲווֹנוֹת אֲבוֹתֵינוּ</p> <p>לֹא מִקְדָּשׁ וְלֹא כֹהֵן / לְכַפֵּר עַל עֲדָתֵנוּ</p> <p>הֵבֵאנוּ דְבָרִים / תַּחַת קָרְבְּנוֹתַינוּ / וּנְשַׁלְּמָה פָרִים שְׂפָתֵינוּ.</p> <br/></blockquote>
<blockquote><p>חָרֵב מְקוֹם שִׁבְתִּי / וְשָׁמֵם בֵּית תִּפְאַרְתִּי</p> <p>אָפֵס עֲנַן קְטָרְתִּי / וּמִזְבֵּחַ אֵין אִתִּי</p> <p>לֹא נִשְׁאַר בִּלְתִּי / תְּפִלָּתִי בְגִשְׁתִּי</p> <p>שָׂא מִרְיִי וּבָשְׁתִּי / כְּמוֹ בְיַד אִישׁ עִתִּי / תָּשׁוּב תְּרַחֲמֵנוּ תִּכְבֹּשׁ עֲווֹנוֹתֵינוּ.</p> <br/></blockquote>
<blockquote><p>עַם נִרְפָּשׁ וְנִדְלָח / רְצֵה אֵל טוֹב וְסַלָּח</p> <p>וְשַׁוְעָתָם תִּצְלַח / כִּקְטֹרֶת מְמֻלָּח</p> <p>וְרָב כֹּפֶר תִּשְׁלַח / לְכָל עָווֹן נֶאֱלָח</p> <p>וְחַטָּאתָם תִּסְלַח / כְּעַל שָׂעִיר מְפֻלָּח / בְּעֵת רָצוֹן עֲנֵנוּ וְאַל תִּבְזֶה עֱנוּתֵנוּ.</p> <br/></blockquote>