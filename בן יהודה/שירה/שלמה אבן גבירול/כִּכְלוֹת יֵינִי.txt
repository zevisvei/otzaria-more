<h1>כִּכְלוֹת יֵינִי</h1>
שלמה אבן גבירול
<p><a href="#fn:1" id="fnref:1" title="see footnote"><sup>1</sup></a></p>
<blockquote><p>כִּכְלוֹת יֵינִי תֵּרֵד עֵינִי</p> <p>  פַּלְגֵי מַיִם, פַּלְגֵי מָיִם.</p> <br/> <p>שִׁבְעִים<a href="#fn:2" id="fnref:2" title="see footnote"><sup>2</sup></a> הֵמָּה הַגִּבּוֹרִים</p> <p>וַיַּכְחִידוּם תִּשְׁעִים<a href="#fn:3" id="fnref:3" title="see footnote"><sup>3</sup></a> שָׂרִים,</p> <p>שָׁבְתוּ שִׁירִים<a href="#fn:4" id="fnref:4" title="see footnote"><sup>4</sup></a> כִי פִי שָׁרִים</p> <p>  מָלֵא מַיִם, מָלֵא מָיִם.</p> <br/> <p>לֶחֶם לָאֹכֵל אֵיךְ יִטְעָם</p> <p>אוֹ אֵיךְ מַאֲכָל אֶל חֵךְ יִנְעָם</p> <p>עֵת בִּגְבִיעִים לִפְנֵי הָעָם</p> <p>  יֻתַּן מַיִם, יֻתַּן מָיִם.</p> <br/> <p>מֵי יַם־סוּף בֶּן־עַמְרָם הוֹבִישׁ<a href="#fn:5" id="fnref:5" title="see footnote"><sup>5</sup></a></p> <p>וִיאוֹרֵי מִצְרַיִם הִבְאִישׁ</p> <p>אָכֵן פִּי זֶה משֶׁה הָאִישׁ<a href="#fn:6" id="fnref:6" title="see footnote"><sup>6</sup></a></p> <p>  יַזֵּל מַיִם, יַזֵּל מָיִם.</p> <br/> <p>הִנְנִי רֵעַ לַצְּפַרְדֵּעַ<a href="#fn:7" id="fnref:7" title="see footnote"><sup>7</sup></a></p> <p>עִמּוֹ אֶזְעַק וַאֲשַׁוֵּעַ</p> <p>כִּי כָמֹהוּ פִי יוֹדֵעַ</p> <p>  שִׁיר הַמַּיִם, שִׁיר הַמָּיִם.</p> <br/> <p>נָזִיר יִהְיֶה לִפְנֵי מוֹתוֹ<a href="#fn:8" id="fnref:8" title="see footnote"><sup>8</sup></a></p> <p>כִּבְנֵי רֵכָב<a href="#fn:9" id="fnref:9" title="see footnote"><sup>9</sup></a> תִּהְיֶה דָתוֹ<a href="#fn:10" id="fnref:10" title="see footnote"><sup>10</sup></a></p> <p>יִהְיוּ בָנָיו וּבְנֵי בֵיתוֹ</p> <p>שֹׁאֲבֵי מַיִם שֹׁאֲבֵי מָיִם.</p></blockquote>
<ol><li id="fn:1"><p>שיר זה הוא התול באיש אחד ששמו משה, שהזמין קרואים למשתה, וככלות היין הביא לפניהם מים. בראשי הבתים השם שלמה. ש‘בעים ל’חם וכו'. <a href="#fnref:1" title="return to body"> ↩</a></p></li> <li id="fn:2"><p><strong>שבעים</strong> — י‘י’ן' בגימטריא 70. <a href="#fnref:2" title="return to body"> ↩</a></p></li> <li id="fn:3"><p><strong>תשעים</strong> — מ‘י’ם' בגימטריא 90. והמים הכחידו את היין. <a href="#fnref:3" title="return to body"> ↩</a></p></li> <li id="fn:4"><p><strong>שבתו שירים</strong>: חדלו שירים <a href="#fnref:4" title="return to body"> ↩</a></p></li> <li id="fn:5"><p><strong>מי ים סוף</strong> וכו', משה רבינו הוביש את המים. <a href="#fnref:5" title="return to body"> ↩</a></p></li> <li id="fn:6"><p><strong>אכן פי זה משה</strong>: זה בעל הבית נותן רק מים, פיו יזל מים. <a href="#fnref:6" title="return to body"> ↩</a></p></li> <li id="fn:7"><p><strong>הנני רע לצפרדע</strong>, החי במים. <a href="#fnref:7" title="return to body"> ↩</a></p></li> <li id="fn:8"><p><strong>נזיר יהיה</strong> כלומר זה משה בעל־הבית יהיה נזיר. הוא מקלל אותו, – <a href="#fnref:8" title="return to body"> ↩</a></p></li> <li id="fn:9"><p><strong>כבני־רכב</strong> שלא היו שותים יין. <a href="#fnref:9" title="return to body"> ↩</a></p></li> <li id="fn:10"><p><strong>תהיה דתו</strong>, משפטו. <a href="#fnref:10" title="return to body"> ↩</a></p></li></ol>