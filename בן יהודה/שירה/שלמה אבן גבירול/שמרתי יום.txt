<h1>שמרתי יום</h1>
שלמה אבן גבירול
<h2 id="שָׁמַרְתִּייוֹםרשלמהאבן-גבירול">[שָׁמַרְתִּי יוֹם] / ר' שלמה אבן-גבירול</h2>
<br/>
<blockquote><p>שָׁמַרְתִּי יוֹם גָּלוּת כְּשׁוֹמֶרֶת יָבָם</p></blockquote>
<blockquote><p>לְעֵינֵי כָל עַמִּים אֲשֶׁר אֲנִי בְקִרְבָּם</p></blockquote>
<blockquote><p>מִכָּל צַד בָּאִים וְעוֹנִים בְּנִיבָם</p></blockquote>
<blockquote><p>הָהּ לָךְ מַה תְּיַחֵלִי וְדוֹלְקִים שְׁבִיבָם</p></blockquote>
<blockquote><p>עֲנִיתִים בְּשָׁמְעִי נִיבָם וְרִיבָם</p></blockquote>
<blockquote><p>אֲיַחֵל נֶחָמוֹת בִּסְפָרָיו כְּתָבָם</p></blockquote>
<blockquote><p>קַנּוֹא וְנוֹקֵם לְשִׁמְךָ קַנֵּא      טֶרֶם יִקְרָאוּ וַאֲנִי אֶעֱנֶה</p></blockquote>
<br/>
<blockquote><p>לְחוּצָה בְגָלוּת בְּחֵץ הַנִּזְרָק</p></blockquote>
<blockquote><p>בְּמַרְאֶה מְאָדָּם נִשְׁנַן כְּבָרָק</p></blockquote>
<blockquote><p>וְנִגְעִי בְסֵפֶר כְּרִיתוּת יְרַקְרַק</p></blockquote>
<blockquote><p>וַאֲנִי כִיבָמָה בְּלֹא רֹק מוּרָק</p></blockquote>
<blockquote><p>מָתַי תָּשִׂים שְׁמִי כְּשֶמֶן תּוּרַק</p></blockquote>
<blockquote><p>וְיֵבוֹשׁ צוֹרֵר אֲשֶׁר שֵׁן חָרָק      וְנָגִיד תְּמַנֶּה מִמַּטֵּה יְפֻנֶּה</p></blockquote>
<br/>
<blockquote><p>מְחַל צוּר פִּשְׁעִי וְכַפֵּר רִשְׁעִי</p></blockquote>
<blockquote><p>וּרְאֵה נִגְעִי וְהַבֵּט לְמַרְעִי</p></blockquote>
<blockquote><p>וְשׁוּר נָא מַתְעִי נֶאֱסַף בְּצַלְעִי</p></blockquote>
<blockquote><p>וּבִלְבֵּל יְצוּעִי וְלֹא חַן לְפִצְעִי</p></blockquote>
<blockquote><p>פְּתַח נָא לְדִמְעִי דֶלֶת רְקִיעִי</p></blockquote>
<blockquote><p>וְעוֹרֵר יִשְׁעִי צוּר מוֹשִיעִי       וְחָכָם בְּיַבְנֶה בְּשֵׁם יְשְׂרָאֵל יְכַנֶּה</p></blockquote>
<br/>
<blockquote><p>הָקֵם בִּרְקָמוֹת שְׂבֵעֵי רָצוֹן</p></blockquote>
<blockquote><p>וְכַלֵּה וְעַדֵּר מַקְהֲלוֹת לָצוֹן</p></blockquote>
<blockquote><p>וְהָסֵף וְהַשְׁלֵם קֵץ הַקִּיצוֹן</p></blockquote>
<blockquote><p>וְיַעֲלוּ לְרַנֵּן מְשַׂבְּרֵי עֶלְצוֹן</p></blockquote>
<blockquote><p>סָבִיב מַקְרִיבִים בְּמִזְבֵּחַ הַחִיצוֹן</p></blockquote>
<blockquote><p>וְגַם שָׁם תָּקִים אִמְרַת חֶפְצוֹן      עוֹד תַּעֲבֹרְנָה הַצֹּאן עַל יְדֵי מוֹנֶה</p></blockquote>