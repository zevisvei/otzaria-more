<h1>שׁוֹמֵעַ תְּפִלָּה</h1>
שלמה אבן גבירול
<blockquote><p>שׁוֹמֵעַ תְּפִלָּה שְׁמַע אֶת קוֹלֵנוּ</p> <p>לְעָנְיֵנוּ תַבִּיט וְתִפְנֶה אֵלֵינוּ</p> <p>מְהֵרָה תִשְׁלַח מְבַשֵּׂר לְגָאֳלֵנוּ / וּמַעֲשֵׂה יָדֵינוּ כּוֹנְנָה עָלֵינוּ</p> <br/></blockquote>
<blockquote><p>אָרַךְ גָּלוּתֵנוּ וְקִצֵּנוּ נִמְשַׁךְ</p> <p>הֲדָרֵנוּ יָצָא וְאוֹרֵנוּ חָשַׁךְ</p> <p>נָפַלְנוּ בְיַד עוּץ וְגַם אַשּׁוּר וְשֵׁשַׁךְ</p> <p>נְשָׁכַנוּ תַנִּין בְּלֹא לַחַשׁ יִשָּׁךְ / כֹּחֵנוּ הִכְשִׁיל וְהִכְבִּיד עֻלֵּנוּ.</p> <br/></blockquote>
<blockquote><p>גְּאוֹן עֻזִּי נִשְׁבַּת וּמְשׂוֹשִׂי נֶעְדָּר</p> <p>יִפְעָתִי חֻלְּלָה וּמְאוֹרִי קָדָר</p> <p>הֱבִיאוּנִי בְמַסְְגֵּר יְטוּר נָפִישׁ וְקֵדָר</p> <p>רוּחֲךָ יֵעָרֶה אֵל בְּכֹחַ נֶאְדָּר</p> <p>וְתִלְקֹט שׁוֹשַׁנָּה מִבֵּין קוֹץ וְדַרְדָּר</p> <p>וְיָנֵץ הָרִמּוֹן וּפִתַּח הַסְּמָדָר / חֲשֹׂף זְרוֹעֲךָ וְהָשֵׁב אֶת שְׁבוּת אֹהָלֵינוּ.</p> <br/></blockquote>
<blockquote><p>הֲדַר צְפִירַת יְהוּדָה וְצִיצַת אֶפְרַיִם</p> <p>תְּכוֹנֵן בְּהַר צִיּוֹן וּבְהַר צְמָרַיִם</p> <p>וְתַמְלִיךְ נִין עוֹבֵד וְנֶכֶד שַׁחֲרַיִם</p> <p>וְתָשִׁיב גְּבוּל חַוְרָן וּבֵרוֹתָה וְסִבְרָיִם</p> <p>וְתָרִים שׁוֹכְבֵי בֵין תַּנּוּר וְכִירָיִם</p> <p>וּבַת פּוּצַי תְּשׁוֹבֵב מֵאֲרַם נַהֲרָיִם / וְעַל אֱדוֹם וּפְלֶשֶׁת נַשְׁלִיךְ נַעֲלֵנוּ.</p> <br/></blockquote>