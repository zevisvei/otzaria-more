<h1>[תְּבֹרַךְ יָהּ אֲדוֹן עוֹלָם]</h1>
שלמה אבן גבירול
<p>וקאל פי אלשכר לאללّה עלי אגֹאבה פי שאלת חלום [ואמר בשבחו אלהים על שהשיב לו על שאלת חלום]</p>
<br/>
<blockquote><p>תְּבֹרַךְ יָהּ אֲדוֹן עוֹלָם / בְּפִי כָל־הַיְצוּר כֻּלָּם</p> <p>וְאִם־אַתָּה מְאֹד נַעְלֶה / עֲלֵי שִׁירָם וּמַהְלָלָם</p> <p>בְּנֻסִי מִפְּנֵי צָרִים / צְרָרוּנִי בְּרֹב נִכְלָם</p> <p>קְרָאתִיךָ לְגַלּוֹת סוֹד / אֲשֶׁר לֹא מִמְּךָ נֶעְלָם</p> <p>וְגִלִּיתָ עֲמֻקוֹת לִי / וְלֹא־שָׁב עַבְדְּךָ נִכְלָם</p> <p>וְרָאִיתִי בְּשֹׂרָתְךָ / כְּאִישׁ רָאָה וְהֵן סֻלָּם</p> <p>לְזֹאת אוֹדֶה פְלָאֶיךָ / וְלֹא אֶדֹּם לְהַשְׂכִּילָם</p> <p>וְלֹא אֶשְׁכַּח דְּבָרְךָ לִי / בְּעֵת לִבִּי חֲלוֹם חָלָם</p> <p>וְהַחֵרְשִׁים יְהוּ שֹׁמְעִים / וְאָז תָּרֹן לְשׁוֹן נֶאְלָם</p> <p>שְׁמַע שִׂיחִי פְּדֵה רוּחִי / וְאֵיךְ תֶּחְרַשׁ וְתִתְעַלָּם</p> <p>וְהִנֵּה בִֽקְשׁוּ נַפְשִׁי / לְקַחְתָּהּ טָמְנוּ חַבְלָם</p> <p>לְעַג לָהֶם וְרִיב בָּהֶם / וְתֵן לָהֶם כְּמוֹ פָעְלָם</p> <p>עֲשֵׂה פֶלֶא לְבֶן־כֶּלֶא / וְהַרְאֵנִי דְּבִיר אוּלָם</p> <p>וְאָבוֹא בֵּית תְּפִלָּתְךָ / אֲשֶׁר עָלָיו אֲנִי נֶהְלָם</p> <p>וְאַקְדִּישְׁךָ וְאַעְרִיצְךָ / בְּסוֹד עַמִּי וּבִקְהָלָם</p> <p>וְשָׁם אִכַּף וְאֶפְרָשׂ־כָּף / וְאֶעְבָדְךָ בְּלֵב נִשְׁלָם.</p></blockquote>