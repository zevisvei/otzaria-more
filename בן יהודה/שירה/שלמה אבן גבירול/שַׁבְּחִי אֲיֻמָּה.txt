<h1>שַׁבְּחִי אֲיֻמָּה</h1>
שלמה אבן גבירול
<blockquote><p>שַׁבְּחִי אֲיֻמָּה יְיָ אֶחָד</p> <p>לַמְּדִי דְרָכָיו בִּשְׁנֵים עָשָׂר וְאֶחָד</p> <p>מַה יָּקְרוּ מַעֲשָׂיו בְּחָמֵשׁ וְאֶחָד</p> <p>הֲיֵשׁ מִי יִקָּרֵא זוּלָתוֹ אֶחָד</p> <p>כִּי פִי שְׁנַיִם קִדְּמָם אֶחָד</p> <p>וּמִן הַחֶשְׁבּוֹן יִתְבָּרֵר אֶחָד</p> <p>אַתָּה אֶחָד וְאַתָּה לְבַדְּךָ תִמְלֹךְ / יְיָ מָלָךְ יְיָ יִמְלֹךְ</p> <br/></blockquote>
<blockquote><p>לִמְאֹד גָּבַר מֵאִיר שְׁנָיִם</p> <p>מְעִידִים לוֹ בְּבוֹאָם בְּעֶשֶׂר וּשְׁנָיִם</p> <p>מְבִינָם יְדַקְדֵּק בִּשְׁלֹשִׁים וּשְׁנָיִם</p> <p>הִנְנִי אָקוּם בַּחֲמִשָּׁה וּשְׁנָיִם</p> <p>לְיַחֵד לְבוֹרְאָם בִּיצָרִים שְׁנָיִם</p> <p>לְבַיֵּשׁ עוֹבְדֵי אֱלִילִים שְׁנָיִם / וְאַטָּה הַתְּנוּךְ לְכָל מֵבִין אֶהֱלֹךְ</p> <br/></blockquote>
<blockquote><p>מַה לָּךְ נְבוּכָה בַּת הַשְּׁלֹשָׁה</p> <p>נְפוּצָה בְיַד צַר כְּנָפְצוּ שְׁלֹשָׁה</p> <p>הַלְּלִי מִשְׂגָּב בְּאֶחָד וּשְׁלֹשָׁה</p> <p>יְרִימֵךְ וִידַלֵּךְ מֵאֶחָד וּשְׁלֹשָׁה</p> <p>שׁוֹפְטַי שְׁפָט נָא בְּאֶחָד וּשְׁלֹשָׁה</p> <p>אוֹמְרִים אָב וּבֵן וְרוּחַ שְׁלֹשָׁה / וְגִלּוּלֵיהֶם יֻשְׁלְכוּ שָׁלוֹךְ</p> <br/></blockquote>
<blockquote><p>הִנְנִי נְזוֹרָה פְּזוּרָה בְאַרְבַּע</p> <p>לְמוּאֵל הִשְׁבִּיעִי בִּמְקוֹמוֹת אַרְבַּע</p> <p>צֶאֱצָאַי יְשַׂמַּח שׁוֹתֵי אַרְבַּע</p> <p>וְרוֹנְנִים בָּכוּ אֶת שְׁלֹשָׁה וְאַרְבַּע</p> <p>יַצְמַח לְמוּלָם אַרְבַּע וְאַרְבַּע</p> <p>וְיֻשְׁכַּח עֲמָלָם וְתָסִיר אַרְבַּע / וּלְאוֹרָם גּוֹיִים יֵלְכוּ הָלוֹךְ.</p></blockquote>