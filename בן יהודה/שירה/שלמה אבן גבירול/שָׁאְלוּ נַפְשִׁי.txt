<h1>שָׁאְלוּ נַפְשִׁי</h1>
שלמה אבן גבירול
<blockquote><p>ואמר בבקשו כי תקוים הבטחה.</p> <br/></blockquote>
<blockquote><p>שָׁאְלוּ נַפְשִׁי תָסִיר אֶלְצָהּ / כִּי לֹא תוּכַל לַעְשׂוֹת חֶפְצָהּ</p> <p>אֵיכָה תִרְאֶה תִקְוָתָהּ כִּי / תֶחְזֶה תֵבֵל כִּמְלֹא קֻמְצָהּ</p> <p>תִּשְׁאָלֵנִי שֶׁלֹּא יִהְיֶה / לָרֶדֶת עָשׁ לִמְחוֹז אַרְצָהּ</p> <p>וּבְכָל אֶתֵּן שֶׁאְלָתָהּ לֹא / תִדֹּם עַד כִּי תִגְדֹּר פִּרְצָהּ</p> <p>רֵעַ מָשַׁךְ אֶת תּוֹחַלְתִּי / אוּלַי, אָחִי, אָבַד קִצָּהּ</p> <p>לוּ נָטַעְתָּ מֵאָז גֶּפֶן / מֵרֹב יָמִים עָלְתָה נִצָּהּ</p> <p>אִם אַתְּ, אָחִי, עַל רֹאשׁ חָכְמָה / כַּמִּצְנֶפֶת ־ וַאְנִי צִיצָהּ</p></blockquote>