<h1>מליצתי בדאגתי</h1>
שלמה אבן גבירול
<blockquote><p>מְלִיצָתִי<a href="#fn:1" id="fnref:1" title="see footnote"><sup>1</sup></a> בְּדַאְגָתִי הֲדוּפָה / וְשִׂמְחָתִי בְּאַנְחָתִי דְחוּפָה,</p></blockquote>
<blockquote><p>וְאִם אֶרְאֶה שְׂחוֹק – יִבְכֶּה לְבָבִי / לְחַיָּתִי שְׁהִיא מִנִּי קְטוּפָה.</p></blockquote>
<blockquote><p>– יְדִידִי, הַלְּבֶן עֶשֶׂר וְשִׁשָּׁה / סְפֹד וּבְכוֹת עֲלֵי יוֹם הָאֲסִיפָה –</p></blockquote>
<blockquote><p>אֲשֶׁר הָיָה לְהִמָּשֵׁךְ בְּיַלְדוּת / בְּלֶחִי כַּחֲבַצֶּלֶת שְׁזוּפָה?</p></blockquote>
<blockquote><p>– שְׁפָטַנִי לְבָבִי מִנְּעוּרַי / וְעַל כֵּן הָיְתָה נַפְשִׁי כְפוּפָה,</p></blockquote>
<blockquote><p>וְשָׂם הַבִּין וְהַמּוּסָר מְנָתוֹ / וְנַפְשִׁי הַחֲרוּצָה שָׂם קְצוּפָה.</p></blockquote>
<blockquote><p>– וּמַה בֶּצַע בְּהִתְקַצֵּף? אֲבָל דֹּם / וְקַוֵּה, כִּי לְכָל מַכָּה תְּרוּפָה!</p></blockquote>
<blockquote><p>וּמַה יּוֹעִיל בְּכוֹת עַל הַמְּצוּקִים / וּמַה יּוֹעִיל לְדִמְעָה הָעֲרוּפָה?</p></blockquote>
<blockquote><p>– וּמָה אוֹחִיל, וְעַד כַּמָּה אֲיַחֵל – / וְהַיּוֹם רַד, וְלֹא מָלְאָה תְקוּפָה?</p></blockquote>
<blockquote><p>וְטֶרֶם בּוֹא צְרִי גִלְעָד – וְיָמוּת / אֱנוֹשׁ נִכְאָב אֲשֶׁר נַפְשׁוֹ נְגוּפָה.</p></blockquote>
<p>(1037–1038)</p>
<ol><li id="fn:1"><p>אצל דב ירדן המלה הראשונה – עֲלִיצָתִי <a href="#fnref:1" title="return to body"> ↩</a></p></li></ol>