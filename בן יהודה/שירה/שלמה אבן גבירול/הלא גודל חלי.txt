<h1>הלא גודל חלי</h1>
שלמה אבן גבירול
<h2 id="הלאגודלחלירשלמהאבןגבירול">הלא גודל חלי / ר' שלמה אבן גבירול</h2>
<br/>
<blockquote><p>הֲלֹא גֹדֶל חֳלִי גִּדַּל יְגוֹנִי</p></blockquote>
<blockquote><p>וְכֹחִי מֵחֲמָתוֹ סָר וְאוֹנִי,</p></blockquote>
<blockquote><p>וְהָעֵת שֶׁקְּרָאַנִי כְתָבָךְ</p></blockquote>
<blockquote><p>בְּגֹדֶל נָעֳמוֹ הִשְׁקִיט שְׁאוֹנִי.</p></blockquote>
<blockquote><p>וְלֹא אֱכְתֹּב לְהוֹדִיעַ בְּחָלְיִי,</p></blockquote>
<blockquote><p>אֲבָל אֱכְתֹּב לְכַפֵּר אֶת עֲוֹנִי –</p></blockquote>
<blockquote><p>לְמַעַן לֹא דְרַשְׁתִּיךָ, וְאוּלָם</p></blockquote>
<blockquote><p>אֲנִי אֵלֵךְ עֲלֵי פָנַי וְעֵינִי</p></blockquote>
<blockquote><p>וְאֵדַע כִּי בְעֵת אָשׁוּר דְּמוּתְךָ,</p></blockquote>
<blockquote><p>אֲזַי אֵרָף וְיָסוּר דַּאֲבוֹנִי.</p></blockquote>