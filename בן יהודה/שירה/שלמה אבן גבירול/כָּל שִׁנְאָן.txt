<h1>כָּל שִׁנְאָן</h1>
שלמה אבן גבירול
<blockquote><p>כָּל שִׁנְאָן וְשָׂרָף תָּמִיד יְסַלְסְלוּךָ</p> <p>כָּל לִגְיוֹן וְצָבָא נֶצַח יְצַלְצְלוּךָ</p> <p>כָּל מְתֵי הָאָרֶץ בְּעֹז יַמְלִיכוּךָ</p> <p>כָּל מַעֲשֶׂיךָ וַחֲסִידֶיךָ יְבָרְכוּךָ</p> <br/></blockquote>
<blockquote><p>כָּל הַיְצוּר יָעִיד לְצוּר בַּכֹּל רוֹדֶה</p> <p>כָּל קָהָל יַעֲנֶה כִּי הוּא יוֹצֵר וּפוֹדֶה</p> <p>כָּל טוּחַ תְּרַנֵּן וְכָל רוּחַ תְּהוֹדֶה</p> <p>כָּל הַבָּשָׂר חָצִיר וְכָל חַסְדּוֹ כְּצִיץ הַשָּׂדֶה</p> <br/></blockquote>
<blockquote><p>כָּל נִשָּׂא וְשָׁפָל וְגָבֹהַּ וּמוּנָף</p> <p>כָּל גִּבְעָה וְכָל הַר וְכָל שֹׁרֶשׁ וְעָנָף</p> <p>כָּל בְּשִׁמְךָ יִקְרָא וּבִזְמִירוֹת צָנָף</p> <p>כָּל בְּהֵמָה רֶמֶשׂ וְצִפּוֹר כָּנָף</p> <br/></blockquote>
<blockquote><p>כָּל יֵצֶר וְכָל סַרְעַף לָעַד יְרוֹמְמוּךָ</p> <p>כָּל רַעְיוֹן וּמַחְשָׁב הֵן יַעֲצִימוּךָ</p> <p>כָּל לֵבָב וְשָׂפָה בִּזְמִירוֹת יְקַדְּמוּךָ</p> <p>כָּל עַצְמוֹתַי תֹּאמַרְנָה יְיָ מִי כָמוֹךָ</p> <br/></blockquote>
<blockquote><p>כָּל חַטָּאת תִּסְלַח וְתֶרֶב פְּדוּתֵנוּ</p> <p>כָּל זָדוֹן תְּבַעֵר מִמַּחְשְׁבוֹתֵינוּ</p> <p>כָּל קְרִיאָה תַקְשִׁיב וְתִרְאֶה עֱנוּתֵנוּ</p> <p>כָּל תִּשָּׂא עָווֹן וְקַח טוֹב וּנְשַׁלְּמָה פָרִים שְׂפָתֵינוּ.</p> <br/></blockquote>