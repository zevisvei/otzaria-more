<h1>שִׁפְעַת רְבִיבִים</h1>
שלמה אבן גבירול
<blockquote><p>שִׁפְעַת רְבִיבִים יוֹרִיד מִזְּבוּלָיו</p> <p>לְחַיּוֹת זֶרַע וְלָתֵת פְּרִי יְבוּלָיו</p> <p>מְטַר יוֹרֶה וּמַלְקוֹשׁ יוֹרִיד עִם אֲגָלָיו</p> <p>הֱיוֹת דָּשֵׁן וְשָׁמֵן כָּל פְּרִי עֵץ וְעָלָיו</p> <p>חִישׁ וּשְׁלַח עֹפֶר טֶרֶם יְנוּסוּן צְלָלָיו</p> <p>זָכוֹר יִזְכֹּר לִי נוֹטֵעַ אֲשָׁלָיו</p> <p>קוֹמֵם גַּן נָעוּל וּפַרְדֵּס רִמּוֹן שְׁתִילָיו</p> <p>קִרְיַת חָנָה דָוִד וּמִגְדַּל עֹז חֲיָלָיו</p> <p>שׁוֹבֵב לְצַוַּאר הַשֵּׁן מְלוּאֵי הוֹד כְּלִילָיו</p> <p>בָּנוּי לְתַלְפִּיּוֹת וְנָהֲרוּ כָל הַגּוֹיִים אֵלָיו</p> <p>אֶלֶף הַמָּגֵן תָּלוּי עָלָיו.</p></blockquote>