<h1>ששוני רב</h1>
שלמה אבן גבירול
<h2 id="שְׂשׂוֹנִירַברשלמהאבןגבירול">שְׂשׂוֹנִי רַב / ר' שלמה אבן גבירול</h2>
<br/>
<blockquote><p>שְׂשׂוֹנִי רַב בְּךָ, שׁוֹכֵן מְעוֹנִי,</p></blockquote>
<blockquote><p>זְכַרְתִּיךָ – וְנָס מֶנִּי יְגוֹנִי,</p></blockquote>
<blockquote><p>לְךָ חֶסֶד וְיֵשׁ עָלַי לְהוֹדוֹת,</p></blockquote>
<blockquote><p>וְאֵין בַּמָּה – לְבַד הגְיוֹן לְשׁוֹנִי.</p></blockquote>
<blockquote><p>מְרוֹמִים לֹא יְכִילוֹן מַעֲצֻמְךַ –</p></blockquote>
<blockquote><p>וְאֵיךְ יוּכַל שְׂאֵתְךָ רַעֲיוֹנִי?</p></blockquote>
<blockquote><p>הֲבִינֵנִי וְחָנֵּנִי נְכֹחָה,</p></blockquote>
<blockquote><p>וְיָפֵק אֶת רְצוֹנֶךָ רְצוֹנִי.</p></blockquote>
<blockquote><p>קְחָה שֶׁבַח מְקוֹם זֶבַח, וְיִיטַב</p></blockquote>
<blockquote><p>כְּקָרְבָּנִי וּמִנְחַת עִשְּׂרוֹנִי!</p></blockquote>
<blockquote><p>טְהוֹר עַיִן, פְּקַח עַיִן לְעָנְיִי,</p></blockquote>
<blockquote><p>שְׁלַח אוֹרְךָ והָאֵר עִוְּרוֹנִי.</p></blockquote>
<blockquote><p>נְצֹר גֹּדֶל חֲסָדֶיךָ לְמַעְנִי,</p></blockquote>
<blockquote><p>יְהִי סֵתֶר עֲלֵי גֹדֶל עֲוֹנִי!</p></blockquote>
<blockquote><p>כְּמוֹ שִׁמְךָ לְפִקָּדוֹן בְּלִבִּי –</p></blockquote>
<blockquote><p>תְּהִי רוּחִי בְּיָדְךָ פִּקְדוֹנִי!</p></blockquote>