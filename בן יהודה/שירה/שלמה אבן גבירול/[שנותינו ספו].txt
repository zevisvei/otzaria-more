<h1>[שנותינו ספו]</h1>
שלמה אבן גבירול
<blockquote><p>שְׁנוֹתֵינוּ סָפוּ בְדַלּוּת וּבְקַלּוּת,</p></blockquote>
<blockquote><p>לְאוֹר נְקַוֶּה – וְהִנֵּה בוּז וְשִׁפְלוּת.</p></blockquote>
<blockquote><p>מָשְׁלוּ בָנוּ עֲבָדִים וַאֲנַחְנוּ בְּגָלוּת,</p></blockquote>
<blockquote><p>הוֹשִׁיעָה יְיָ, כִּי בְךָ אֱיָלוּת!</p></blockquote>
<blockquote><p>לְמַעַן שִׁמְךָ, יְיָ, עֲשֵׂה לְטוֹבָה אוֹת, 5</p></blockquote>
<blockquote><p>יְיָ, עַד מָתַי קֵץ הַפְּלָאוֹת? <br/><br/> לְקָחוּנִי זֵדִים לְנַחֲלַת אֲחֻזָּה,</p></blockquote>
<blockquote><p>אָזְלַת יָדִי – וְיָדָם עַזָּה.</p></blockquote>
<blockquote><p>הָיִיתִי לְבִזָּה לְשַׁמָּה וּלְמִזָּה,</p></blockquote>
<blockquote><p>נֶאֱלַמְתִּי כְרָחֵל לִפְנֵי גוֹזֲזָהּ, 10</p></blockquote>
<blockquote><p>עַד יַשְׁקִיף וְיֵרֶא יְיָ צְבָאוֹת.</p></blockquote>
<blockquote><p>יְיָ, עַד מָתַי קֵץ הַפְּלָאוֹת? <br/><br/> מָשַׁל בִּי שֵׁשַׁךְ עַד אֲשֶׁר קָרַס,</p></blockquote>
<blockquote><p>לְכָדַנִי שֵׂעִיר וְיָוָן וּפָרַס,</p></blockquote>
<blockquote><p>הֱפִיצוּנִי בְעֵילָם מֶשֶׁךְ וְתִירָס 15</p></blockquote>
<blockquote><p>וְגַם עוֹד יִשְׁמָעֵאל הָרַס וְגָרַס.</p></blockquote>
<blockquote><p>הָרֵי שִׁשִּׁים וְאַחַת וְאַרְבַּע מֵאוֹת –</p></blockquote>
<blockquote><p>יְיָ, עַד מָתַי קֵץ הַפְּלָאוֹת? <br/><br/> הֵן כָּל אֵלֶּה אִם מָשְׁלוּ בִי –</p></blockquote>
<blockquote><p>מִמְּךָ, אֱלֹהַי, לֹא נוֹאַשׁ לִבִּי, 20</p></blockquote>
<blockquote><p>יַעַן כִּי אַתָּה אֱלֹהֵי אָבִי</p></blockquote>
<blockquote><p>תָּשׁוּב תְּרַחֵם וּתְרַפֵּא כְאֵבִי.</p></blockquote>
<blockquote><p>שִׁכְּחוּנִי יְשׁוּעוֹת צָרוֹת הַבָּאוֹת –</p></blockquote>
<blockquote><p>יְיָ, עַד מָתַי קֵץ הַפְּלָאוֹת? <br/><br/> חֶשְׁבּוֹן קֵץ רִאשׁוֹן לְאַבְרָהָם נִפְתַּר, 25</p></blockquote>
<blockquote><p>זְמַן קֵץ שֵׁנִי לְיִרְמְיָהוּ הֻתַּר –</p></blockquote>
<blockquote><p>קֵץ הַשְּׁלִישִׁי מִכָּל עַיִן נִסְתָּר.</p></blockquote>
<blockquote><p>יְשׁוֹטֵט כָּל דּוֹרֵשׁ וְיַחְשֹׁב כָּל תָּר –</p></blockquote>
<blockquote><p>וְנֶעְלַם הֶחָזוֹן וְנֶעְדְּרוּ הַמַּרְאוֹת!</p></blockquote>
<blockquote><p>יְיָ, עַד מָתַי קֵץ הַפְּלָאוֹת? 30</p></blockquote>