<h1>שְׁתִיל עַמִּיאֵל</h1>
שלמה אבן גבירול
<blockquote><p>שְׁתִיל עַמִּיאֵל וְשָׁרְשׁוֹ / לְנֵס עַמִּים תַּפְרִישׁוֹ</p> <p>מָרוֹם יָרוּם רֹאשׁוֹ / הֲמוֹנִים יְבוֹאוּן לְדָרְשׁוֹ</p> <p>וִיבָרְכוּ שֵׁם קָדְשׁוֹ / מִדֵּי חֹדֶשׁ בְּחָדְשׁוֹ</p> <br/></blockquote>
<blockquote><p>אֲפֻדַּת יֶשַׁע יְסֻרְבַּל / וּמְעִיל צְדָקָה יְכֻרְבַּל</p> <p>וּמִנְחָה וְאֶשְׁכָּר יוּבַל / מִצּוֹר וְצִידוֹן וּגְבַל</p> <p>וְיִגְאַל אַסִּיר נִכְבָּל / בַּרְזֶל בָּאָה נַפְשׁוֹ</p> <br/></blockquote>
<blockquote><p>הָעֵת יְשֻׁלַּח נֶחְפָּז / וְיַשְׁגִּיחַ רֹאשׁ הַפָּז</p> <p>וְיִגֶּל צָפוּן נִגְנָז / לַשּׁוּלַמִּית הַלָּז</p> <p>וְתִירַשׁ קֵינִי וּקְנַז / אֲשֶׁר עוֹד לֹא הוֹרִישׁוֹ</p> <br/></blockquote>
<blockquote><p>הַצֵּל אַרְיֵה נֶחְמָס / מֵחֲזִיר לִבּוֹ הֵמַס</p> <p>וּקְרָא לְפֶרֶא חָמָס / הַשָּׂם בְּכוֹר שׁוֹר לְמִרְמָס</p> <p>וְאַפּוֹ לָעַד כָּמַס / לֹא תַחְסֹם שׁוֹר בְּדִישׁוֹ.</p> <br/></blockquote>