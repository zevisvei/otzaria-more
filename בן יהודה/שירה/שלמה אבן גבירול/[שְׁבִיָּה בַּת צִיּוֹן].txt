<h1>[שְׁבִיָּה בַּת צִיּוֹן]</h1>
שלמה אבן גבירול
<blockquote><p><strong>שְׁ</strong>בִיָּה בַּת צִיּוֹן צְרוּפָה בְכוּר עֹנִי</p> <p><strong>שְׁ</strong>בוּעַת אֲבוֹתַיִךְ נִשְׁבַּעְתִּי לְמַעֲנִי</p> <p><strong>שַׁ</strong>וְעָתֵךְ נִשְׁמְעָה עָלְתָה לִמְעוֹנִי / שָׁמַעְתִּי כִּי חַנּוּן אָנִי <br/><br/> <strong>שַׁ</strong>חוֹתִי לִמְאֹד יָדִי כִּי אֵין לְאֵל</p> <p><strong>שִׁ</strong>מְךָ טוֹב וְסַלָּח נִדְרָשׁ לְכָל שׁוֹאֵל</p> <p><strong>שׁ</strong>וּבָה כִּי אֵין לִי זוּלָתְךָ גוֹאֵל / שׁוּבָה יְיָ רִבְבוֹת אַלְפֵי יִשְׂרָאֵל <br/><br/> <strong>לְ</strong>מִי אֵפוֹא מְכַרְתִּיךְ יָבוֹא אִישׁ רִיבֵךְ</p> <p><strong>לְ</strong>מִי סֵפֶר כְּרִיתוּת אָרִיב אֶת יְרִיבֵךְ</p> <p><strong>לְ</strong>מִגְדַּל אֵשׁ וְחוֹמָה אֲנִי אֶהְיֶה סְבִיבֵךְ / לָמֶה תִבְכִּי וְלָמֶה יֵרַע לְבָבֵךְ <br/><br/> <strong>לָ</strong>מָה אֶצְעָקָה חָמָס וְלֹא תַעֲנֶה</p> <p><strong>לְ</strong>הַשְׁמִיד וּלְאַבֵּד יֹאמַר הַמּוֹנֶה</p> <p><strong>לְ</strong>זָרִים נִמְכַּרְנוּ יַחַד עֵר וְעוֹנֶה / לַעֲבָדִים וְלִשְׁפָחוֹת וְאֵין קוֹנֶה <br/><br/> <strong>מִ</strong>י אַתְּ וַתִּירְאִי מֵאֱנוֹשׁ הַבּוֹזֶה</p> <p><strong>מַ</strong>לְאָכִי אֶשְׁלַח כְּמִכְתַּב הַחוֹזֶה</p> <p><strong>מְ</strong>זָרֵה יִשְׂרָאֵל אֱסֹף מִזֶּה וּמִזֶּה / מָחָר יִהְיֶה הָאוֹת הַזֶּה <br/><br/> <strong>מ</strong>וֹעֵד שַׂמְתָּ לִי לְקַבֵּץ שָׁלִישַׁי</p> <p><strong>מ</strong>וֹפֵת לֹא אֶרְאֶה לְקוֹמֵם מִקְדָּשַׁי</p> <p><strong>מַ</strong>שְׁמִיעַ שָׁלוֹם לֹא בָא לִקְדוֹשַׁי / מַדּוּעַ לֹא בָא בֶּן יִשָׁי <br/><br/> <strong>הֵ</strong>ן בִּי נִשְׁבַּעְתִּי לֶאֱסֹף נִכְבָּשַׁי</p> <p><strong>הֲ</strong>לֹא אָז הַמְּלָכִים לָךְ יוֹבִילוּ שַׁי</p> <p><strong>הִ</strong>נֵּה עֵד לְאֻמִּים שַׂמְתִּי לִקְדוֹשַׁי / הִנֵּה רָאִיתִי בֵּן לְיִשָׁי <br/></p></blockquote>