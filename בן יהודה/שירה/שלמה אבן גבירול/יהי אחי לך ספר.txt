<h1>יהי אחי לך ספר</h1>
שלמה אבן גבירול
<blockquote><p>יְהִי, אָחִי, לְךָ סֵפֶר שְׁלַחְתִּיו</p></blockquote>
<blockquote><p>וּמִמְכֶּרֶת צְמִיתוּת לָךְ מְכַרְתִּיו,</p></blockquote>
<blockquote><p>וְהָסֵר מֵעֲלֵי שִׁכְמִי כְּבֵדוּת,</p></blockquote>
<blockquote><p>לְמַעַן כִּי כְהַר תָּבוֹר נְשָׂאתִיו.</p></blockquote>
<blockquote><p>וּמָה אֶצְעַק וְעַד אָנָה אֲשַׁוַּע?</p></blockquote>
<blockquote><p>וְעַל רֹאשִׁי חֲמָסִי כִּי שְׁאִלְתִיו!</p></blockquote>
<blockquote><p>וְלֹא אֶתְמַהּ בְּךָ, כִּי אַתְּ נְתַתּוֹ</p></blockquote>
<blockquote><p>אֲבָל אֱתְמַהּ בְּנַפְשִׁי, כִּי לְקַחְתִּיו.</p></blockquote>
<blockquote><p>וְזַמֹּתִי הֱיוֹת לִי בוֹ תְעָלָה</p></blockquote>
<blockquote><p>וְכָמוֹךָ תְּמִים דֵּעִים חֲשַׁבְתִיו,</p></blockquote>
<blockquote><p>וְכַמָּה הֶעֱבַדְתַּנִי בְּקָרְאוֹ –</p></blockquote>
<blockquote><p>וְלוּ הָיָה אֱלוֹהַּ, לֹא עֲבַדְתִּיו!</p></blockquote>
<blockquote><p>וְזָכַרְתִּי שְׁמוֹ בִּקְהַל חֲכָמִים –</p></blockquote>
<blockquote><p>וְכִמְעַט יִסְקְלוּנִי עֵת זְכֵרְתִיו.</p></blockquote>
<blockquote><p>וְאָמְנָם כִּי אֲנִי מוֹשֵׁל בְּרוּחִי</p></blockquote>
<blockquote><p>אֲשֶׁר לֹא בַחֲמַת אַפִּי קְרַעְתִּיו!</p></blockquote>
<blockquote><p>חֲדַל לָתֵת עֲוֹן רַב עַל עֲוֹנָךְ,</p></blockquote>
<blockquote><p>וְאִם הוּא מִנְּשֹׂא גָדוֹל – סְלַחְתִּיו.</p></blockquote>
<blockquote><p>וְלֹא אֶפְנָה אֲנִי עוֹד אַחֲרֵי זאת</p></blockquote>
<blockquote><p>וְלֹא אוֹסִיף רְאוֹתוֹ, כִּי מְאַסְתִּיו.</p></blockquote>
<blockquote><p>לְכָה, אִיעָצְךָ וּשְׁמַע בְּקוֹלִי –</p></blockquote>
<blockquote><p>וְלֹא אִיעַץ אֱנוֹשׁ כִּי אִם אֲהַבְתִיו:</p></blockquote>
<blockquote><p>חֲצָב-קֶבֶר וְטָמְנֵהוּ בְתוֹכוֹ,</p></blockquote>
<blockquote><p>וְאַל יִחַר לְךָ אֹמֶר גְּזַרְתִּיו.</p></blockquote>
<blockquote><p>וְאִם אָדָם חֲסַר לֵב יִדְרְשֵׁהוּ</p></blockquote>
<blockquote><p>תְּכַחֶשׁ-בּוֹ וְתֹאמַר “לֹא רְאִיתִיו!” <br/></p></blockquote>