<h1>עזבתני ועלתה לשחקים</h1>
שלמה אבן גבירול
<blockquote><p>עֲזָבַתְנִי וְעָלְתָה לַשְּׁחָקִים</p></blockquote>
<blockquote><p>אֲשֶׁר יָפוּ בְּצַוָּארָהּ עֲנָקִים,</p></blockquote>
<blockquote><p>אֲשֶׁר תֵּמַר –וְתִמְשֹׁךְ הַלְּבָבוֹת –</p></blockquote>
<blockquote><p>וְאִם הָיוּ שְׂפָתֶיהָ מְתוּקִים!</p></blockquote>
<blockquote><p>חֲרָבוֹת מִנְּדָנֶיהָ שְׁלוּפוֹת,</p></blockquote>
<blockquote><p>רְמָחִים לַהֲרֹג דַּלִּים מְרוּקֵים.</p></blockquote>
<blockquote><p>תְּיָעֵץ לִי בְּעֵינֶיהָ וְתַעְרֹג,</p></blockquote>
<blockquote><p>כְּאַיָּלָה צְמֵאָה אֶל אֲפִיקִים.</p></blockquote>
<blockquote><p>אֲשֶׁר תַּזְכִּיר בְּרִית נֹחַ בְּקַשְׁתָּהּ</p></blockquote>
<blockquote><p>וְתַבְרִיק בִּלְחָיֶיהָ בְּרָקִים,</p></blockquote>
<blockquote><p>וְעֵת תִּצְמָא –עֲנָנֶיהָ תְצַוֶּה</p></blockquote>
<blockquote><p>וְהֵמָּה הַבְּדֹלָחִים מְרִיקִים.</p></blockquote>
<blockquote><p>וְאַל תִּתְמַהּ לְבִכְיָהּ, כִּי דְמָעַי</p></blockquote>
<blockquote><p>מְאֹד רַבּוּ, כְּרַבּוּ הַמְּצוּקֵים,</p></blockquote>
<blockquote><p>יְדִידַי, אַחֲרֵיכֶם וַעֲלֵיכֶם –</p></blockquote>
<blockquote><p>מְצוּקֵי הַקְּרוֹבִים הָרְחוֹקֵים.</p></blockquote>
<blockquote><p>הֲיִחְיֶה הָאֱנוֹשׁ מֵאֵין יְדִידָיו</p></blockquote>
<blockquote><p>אֲשֶׁר הָיוּ לְמוֹרָשָׁיו דְּבֵקִים?</p></blockquote>
<blockquote><p>וְאִם יִמְצָא בְלֵילוֹתָיו הֲנָחָה</p></blockquote>
<blockquote><p>אֲשֶׁר אֵינוֹ לְבַל תָּנוּם מְצִיקִים?</p></blockquote>
<blockquote><p>יְצַו הָאֵל לְהָשִׁיב הַגְּזֵלָה</p></blockquote>
<blockquote><p>בְּצִדְקָתוֹ וְלִגְאֹל הָעֲשׁוּקִים</p></blockquote>
<blockquote><p>וְיָכִין הָעֲצָמוֹת הַפְּרוּקִים</p></blockquote>
<blockquote><p>וְיִפְרֹק בַּחֲסָדָיו הַיְצוּקִים. <br/></p></blockquote>