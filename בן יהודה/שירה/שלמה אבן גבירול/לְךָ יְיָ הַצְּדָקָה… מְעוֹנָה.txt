<h1>לְךָ יְיָ הַצְּדָקָה… מְעוֹנָה</h1>
שלמה אבן גבירול
<blockquote><p>לְךָ יְיָ הַצְּדָקָה / כִּי יְמִינְךָ פְשׁוּטָה לְקַבֵּל שָׁבִים</p></blockquote>
<blockquote><p>- - - - - - -</p></blockquote>
<blockquote><p>לְךָ יְיָ הַצְּדָקָה / מְעוֹנָה אֱלֹהֵי קֶדֶם</p> <p>הוּא הַשֵּׁם הַנַּעֲרָץ / אֲשֶׁר הָיָה מִקֶּדֶם</p> <p>הוּא קַדְמוֹן לְכָל קַדְמוֹן / וֵאלֹהִים מִקֶּדֶם</p> <p>הוּא רִאשׁוֹן לְכָל רִאשׁוֹן / מֵאַחֲרִית וּמִקֶּדֶם</p> <p>הוּא נָאוֹר טֶרֶם אוֹר / הֲלֹא אַתָּה מִקֶּדֶם</p> <p>הוּא יָחִיד וְנִשְׂגָּב שְׁמוֹ / כִּי אֶזְכְּרָה מִקֶּדֶם</p> <p>הוּא שִׁקַּע מוּצָק שְׁאוֹל / וְנוֹצֵץ אוֹר מִקֶּדֶם</p> <p>הוּא הִסְגִּיר בְּאֵין סַגְרִיר / אֲשֶׁר הָיָה מִקֶּדֶם</p> <p>הוּא עוֹלָם בְּאֵין עוֹלָם / גַּם אַחֲרוֹן מִקֶּדֶם</p> <p>הוּא מָקוֹם לְכָל מָקוֹם / וּמוֹצָאוֹתָיו מִקֶּדֶם</p> <p>הוּא שִׁפְרֵר חוּג עֲלִיָּה / וּמֵרֹאשׁ הַרֲרֵי קֶדֶם</p> <p>בְּחוּג נִשְׁקָף הַנִּקָּף / גַּן בְּעֵדֶן מִקֶּדֶם</p> <p>רְאֵה עֲנִיִּים הַשְּׁבוּיִים / זְכֹר עֲדָתָךְ קָנִיתָ קֶדֶם</p> <p>אֵל יוֹשֵׁב הַכְּרוּבִים / גּוֹמֵל טוֹב לְחַיָּבִים.</p></blockquote>