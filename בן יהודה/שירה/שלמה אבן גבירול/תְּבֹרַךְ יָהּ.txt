<h1>תְּבֹרַךְ יָהּ</h1>
שלמה אבן גבירול
<blockquote><p>תְּבֹרַךְ יָהּ אֲדוֹן עוֹלָם / בְּפִי כָל הַיְּצוּר כֻּלָּם</p> <p>וְאִם אַתָּה מְאֹד נַעְלָה / עֲלֵי שִׁירָם וּמַהְלָלָם</p> <p>בְּנוּסִי מִפְּנֵי צָרִים / צְרָרוּנִי בְּרֹב נִכְלָם</p> <p>קְרָאתִיךָ לְגַלּוֹת סוֹד / אֲשֶׁר לֹא מִמְּךָ נֶעְלָם</p> <p>וְגִלִּיתָ עֲמֻקּוֹת לִי / וְלֹא שָׁב עַבְדְּךָ נִכְלָם</p> <p>וְרָאִיתִי בְשִׁירָתְךָ / כְּאִישׁ רָאָה וְהֵן סֻלָּם</p> <p>לְזֹאת אוֹדֶה פְלָאֶיךָ / וְלֹא אוּכַל לְהַשְׂכִּילָם</p> <p>וְלֹא אֶשְׁכַּח דְּבָרְךָ לִי / בְּעֵת לִבִּי חֲלוֹם חָלָם</p> <p>וְהָרָשִׁים יְהוּ שָׁרִים / וְאָז תָּרֹן לְשׁוֹן נֶאְלָם</p> <p>שְׁמַע שִׂיחִי פְּדֵה רוּחִי / וְאֵיךְ תֶּחְרַשׁ וְתִתְעַלָּם</p> <p>וְהִנֵּה בִקְּשׁוּ נַפְשִׁי / לְקַחְתָּהּ טָמְנוּ חַבְלָם</p> <p>לְעַג לָהֶם וְרִיב בָּהֶם / וְתֶן לָהֶם כְּמוֹ פָעְלָם</p> <p>עֲשֵׂה פֶלֶא לְבֶן כֶּלֶא / וְהַרְאֵנִי דְבִיר אוּלָם</p> <p>וְאָבוֹא בֵית תְּפִלָּתְךָ / אֲשֶׁר עָלָיו אֲנִי נֶהְלָם</p> <p>וְאַקְדִּישְׁךָ וְאַעְרִיצְךָ / בְּסוֹד עַמִּי וּבִקְהָלָם</p> <p>וְשָׁם אִכַּף וְאֶפְרֹשׂ כַּף / וְאֶעְבָדְךָ בְּלֵב נִשְׁלָם.</p> <br/></blockquote>