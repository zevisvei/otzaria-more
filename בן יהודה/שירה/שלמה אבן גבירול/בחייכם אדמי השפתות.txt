<h1>בחייכם אדמי השפתות</h1>
שלמה אבן גבירול
<h2 id="בחייכםאדמיהשפתותשלמהאבןגבירול">בחייכם אדמי השפתות / שלמה אבן גבירול</h2>
<br/>
<blockquote><p>בְּחַיֵּיכֶם, אֲדֻמֵּי הַשְּׂפָתוֹת,</p></blockquote>
<blockquote><p>אֲשֶׁר מָשְׁכוּ לְבָבִי בַּעֲבוֹתוֹת</p></blockquote>
<blockquote><p>פְּנוּ אֵלַי וְִזכְרוּ אַהֲבָתִי</p></blockquote>
<blockquote><p>וְשִׁמְרוּהָ כְּמוֹ דִינִים וְדָתוֹת</p></blockquote>
<blockquote><p>וְשִׂימוּ עַל לְבַבְכֶם הַשְּׁבוּעוֹת</p></blockquote>
<blockquote><p>בְּכָרְתֵנוּ פְּנֵי אֵל הַבְּרִיתוֹת</p></blockquote>
<blockquote><p>וְאִמְרוּ לַגְּבִיר וּשְׂאוּ שְׁלוֹמִי</p></blockquote>
<blockquote><p>לְאִישׁ, נִיבָיו עֲלֵי לִבּוֹ חֲרוּתוֹת:</p></blockquote>
<blockquote><p>הֲשָׁכַחְתָּ בְּרִיתִי יוֹם פְּרִידוֹת</p></blockquote>
<blockquote><p>וְלֹא תִזְכֹּר קְרִיעַת הַכְּסָתוֹת</p></blockquote>
<blockquote><p>בְּשׁוּבִי אַחֲרֶיךָ רָשׁ וְנִגְרָשׁ</p></blockquote>
<blockquote><p>כְּאִישׁ נִגְרַשׁ וְשֻלַּח לַעֲנָתוֹת?</p></blockquote>
<blockquote><p>יְחָנֵּנוּ וְיִתְעַשֵּׁת אֱלֹהִים</p></blockquote>
<blockquote><p>לְהִקָּבֵץ בְּטֶרֶם יוֹם תְּמוּתוֹת.</p></blockquote>
<br/>
<p>מקור: <strong>שירי החול</strong> <strong>לרבי</strong> <strong>שלמה אבן גבירול –</strong> מהדורת דב ירדן, ירושלים תשל“ה, שיר י”א, ע' 24.</p>