<h1>שׁוֹחֵר טוֹב</h1>
שלמה אבן גבירול
<blockquote><p>שׁוֹחֵר טוֹב יְבַקֵּשׁ רָצוֹן מֵאֵל עָל</p> <p>שֵׁם כְּבוֹדוֹ נִמְצָא בְּאֵין תַּחַת וּמָעַל</p> <p>שׁוֹב יָשׁוּב אֵלָיו וְשַׂק יָשִׂים עַל / שְׁתֵּי כְתֵפָיו לְזִכָּרוֹן</p> <br/></blockquote>
<blockquote><p>לְכוּ וְנָשׁוּבָה אֶל אֵל יוֹצֵר רוֹם וּנְשִׁיָּה</p> <p>לִשְׁמוֹ נְתַנֶּה שִׁיר וּשְׁבָחָה וְהוֹדָיָה</p> <p>לֵיל זֶה נָרִיעַ לוֹ וְהָיָה / לִבְנֵי יִשְׂרָאֵל לְזִכָּרוֹן</p></blockquote>
<blockquote><p>מֶלֶךְ, הַמַּלְכוּת שֶׁלְךָ הִיא</p> <p>מֵאָז אָמַרְתָּ ׳יְהִי אוֹר׳ וַיֶּהִי</p> <p>מְחֵה פְשָׁעַי וְקַבֵּל תְּחִנָּתִי כִּי הִיא / מִנְחַת זִכָּרוֹן</p> <br/></blockquote>
<blockquote><p>הִכּוֹן לִקְרַאת אֱלֹהֶיךָ יִשְׂרָאֵל וְתִמְצָא פִדְיוֹם</p> <p>הָסִירוּ רֹעַ מַעַלְלֵיכֶם יֹאמַר אָיֹם</p> <p>הִזַּכּוּ רַחֲצוּ וְהָיָה הַיּוֹם / הַזֶּה לָכֶם לְזִכָּרוֹן.</p></blockquote>