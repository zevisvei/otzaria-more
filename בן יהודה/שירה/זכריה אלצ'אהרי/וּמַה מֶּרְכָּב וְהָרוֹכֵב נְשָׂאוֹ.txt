<h1>וּמַה מֶּרְכָּב וְהָרוֹכֵב נְשָׂאוֹ</h1>
זכריה אלצ'אהרי
<p>על המנעלים</p>
<blockquote><p>וּמַה מֶּרְכָּב וְהָרוֹכֵב נְשָׂאוֹ</p> <p>וּבִלְתּוֹ כָּל אֱנוֹשׁ נֶגַע קְרָאוֹ</p> <p>וְיִדְאַג מִקְּשִׁי דַּרְכּוֹ וְיִתְעֶה</p> <p>כְּהִתָּעוֹת אֱנוֹשׁ שִׁכּוֹר בְּקִיאוֹ</p> <p>וּבוֹ הִדּוּר אֱנוֹשׁ לִפְנֵי אֲנָשִׁים</p> <p>וְהוּא נִבְזֶה בְּעֵין הַכֹּל בְּמָצְאוֹ</p> <p>וְכִלְאַיִם מְחֻבָּר צֹאן וּבָקָר</p> <p>וְלֹא נִבְרָא אֲבָל אָדָם עֲשָׂאוֹ</p> <p>וְנוֹשֵׁךְ רוֹכְבוֹ תָּמִיד בְּפִיהוּ</p> <p>וְלֹא יִשְׂבַּע עֲדֵי בִּטְנוֹ מְלָאוֹ.</p></blockquote>