<h1>אֱלֹהִים מְרַחֵם וְנוֹקֵם וְקַנָּא</h1>
זכריה אלצ'אהרי
<blockquote><p>אֱלֹהִים מְרַחֵם וְנוֹקֵם וְקַנָּא / תְּקַבֵּץ פְּזוּרִים וְנַהֵל אֱמוּנִים</p> <p>מְרַחֵם עֲנִיִּים לְעַמּוֹ יְרַחֵם / לְקוּחִים בְּאַרְבַּע בְּגָלוּת בְּחוּנִים</p> <p>וְנוֹקֵם לְעַמּוֹ יְשׁוֹבֵב נְוֵיהֶם / בְּשִׁבְיָה נְטוּשִׁים אֲסוּרִים מְעֻנִּים</p> <p>וְקַנָּא יְנַחֵם נְוֵיהֶם יְשׁוֹבֵב / מְכוּרִים בְּמַעֲרָב בְּכֶבֶל וְדִינִים</p> <p>תְּקַבֵּץ לְקוּחִים בְּשִׁבְיָה מְכוּרִים / לְשָׁרָב וְקֶרַח בְּפָנִים מְשֻׁנִּים</p> <p>פְּזוּרִים בְּאַרְבַּע נְטוּשִׁים בְּמַעְרָב / וְקֶרַח עֲלֵיהֶם שְׁחוֹרִים מְגֻנִּים</p> <p>וְנַהֵל בְּגָלוּת אֲסוּרִים בְּכֶבֶל / בְּפָנִים שְׁחוֹרִים וּמֵרֹב עֲוֹנִים</p> <p>אֱמוּנִים בְּחוּנִים מְעֻנִּים וְדִינִים / מְשֻׁנִּים מְגֻנִּים עֲוֹנִים כְּשָׁנִים.</p> <br/></blockquote>