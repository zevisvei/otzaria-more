<h1>מִסְכֵּן אֲשֶׁר עָלַי בְּקוֹל הִרְעִים</h1>
זכריה אלצ'אהרי
<blockquote><p>מִסְכֵּן אֲשֶׁר עָלַי בְּקוֹל הִרְעִים / הֵעִיר לְמוֹ רוּחִי וְגַם הִפְעִים</p> <p>הֵעִיר לְמֵי רוּחִי בְּטוּב מִלָּיו / כָּל מַעְיְנוֹת לִבִּי אֲזַי נוֹבְעִים</p> <p>אָמַר לְעָזְרֵהוּ בְּדַלּוּתוֹ / בָּנָיו בְּכָל רֶגַע בְּמַר גּוֹעִים</p> <p>קַמְתִּי בְּעָרְמָתִי עֲזַרְתִּיהוּ / שָׁב מִתְּנוּעוֹתָיו לְמַרְגּוֹעִים</p> <p>קַמְתִּי בְמִלְחַמְתִּי עֲלֵי מוֹשֵׁל / כִּי מֵחֲמַת מֶלֶךְ מַלְאֲכֵי רָעִים</p> <p>פָּנָיו הֲפַכְתִּיהוּ לְיֵרָקוֹן / נֶאֱסַר בְּכַבְלֵי פִּי כְּבִנְגָעִים</p> <p>שַׁבְתִּי וְרִפֵּאתִיו בְּטוּב שִׂיחִי / טוֹבִים מְתוּקִים מִדְּבַשׁ צָרְעִים</p> <p>כָּל זֶה לְעֶזְרַת הָאֲמֵלָלִים / נִכַּר אֲבִיהֶם מִבְּנֵי שׁוֹעִים</p> <p>נָא שַׁאֲלוּ עוֹבְרִים וְגַם שָׁבִים / אֵיךְ יִרְפְּאוּ עַנְיוּת בְּדַלּוּעִים</p> <p>טוֹבָה עֲצַת חוּשַׁי בְּכָל דָּבָר / שִׂכְלִי בְּחַנְתִּיהוּ כְּבֶן תִּשְׁעִים</p> <p>וּכְמוֹ עֲזַרְתִּיהוּ כְּאָב רַחְמָן / כֵּן יַעְזְרֵנוּ אֵל תְּמִים דֵּעִים.</p> <br/></blockquote>