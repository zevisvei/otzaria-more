<h1>אֶל מִי מִגּוֹאֲלֵי דָם</h1>
אברהם בן שמואל
<blockquote><p>מקור: שירמן – <strong>השירה העברית בספרד ובפרובאנס</strong>; הוצאת מוסד ביאליק ודביר תשי״ז תשכ״א</p> <br/></blockquote>
<p>סליחה בצורה חפשית. חתימת השם: אברהם בן שמואל.</p>
<blockquote><p>אֶל מִי מִגּוֹאֲלֵי דָם אֶצְעַק – וְיָדַי שָׁפְכוּ דָמִי?</p> <p>בָּחַנְתִּי לִבּוֹת מְשַׂנְאִים – וְאֵין שׂוֹנֵא אוֹתִי כִּלְבָבִי.</p> <p>רַבִּים פִּצְעֵי אוֹיְבִים וּמַכּוֹתָם – וְאֵין מַכֶּה וּפוֹצֵעַ כְּנַפְשִׁי.</p> <p>הִדִּיחוּנִי מַשְׁחִיתִים לְחַבֵּל – וְאֵין מַסִּית וּמַדִּיחַ כְּעֵינַי.</p> <p>מִגַּחַל אֶל גַּחַל הִתְהַלַּכְתִּי – וְלֹא שְׂרָפַתְנִי אֵשׁ כְּחֹם תַּאֲוָתִי.</p> <p>בְּפַחִים נִלְכַּדְתִּי וּבִמְצוֹדוֹת – וְלֹא לְכָדַנִי מוֹקֵשׁ כִּלְשׁוֹנִי.</p> <p>נְשָׁכוּנִי נָחָשׁ וְעַקְרָב – וְאֵין נוֹשֵׁךְ בְּשָׂרִי כְּשִׁנַּי.</p> <p>שָׂרִים עַל קַל רְדָפוּנִי – וְאֵין רוֹדֵף אוֹתִי כְּרַגְלַי.</p> <p>מַכְאוֹבַי עָצְמוּ וְאָמְצוּ מִמֶּנִּי – וְאֵין מַכְאוֹב כְּמִרְיִי.</p> <p>וַיִּרְבּוּ מַדְוֵי לְבָבִי – וַעֲווֹנִי יוֹתֵר מִכֻּלָּם.</p> <p>אֶל מִי אֶצְעַק וְעַל מִי? וּמַחֲרִיבַי מִמֶּנִּי יֵצֵאוּ.</p> <p>לֹא מָצָאתִי לִי טוֹב כִּי אִם לָבוֹא בְּסֵתֶר רַחֲמֶיךָ.</p> <p>רַחֲמֶיךָ הַפְלֵה עַל לֵב נִדְהָמִים,</p> <p>אֵל מֶלֶךְ יוֹשֵׁב עַל כִּסֵּא רַחֲמִים!</p> <br/></blockquote>