<h1>[יונה תמה צחה אדומה דומה לחמה עולה במזרח]</h1>
יהודה הלוי
<blockquote><p>יוֹנָה תַמָּה צֶחָה אֲדֻמָּה דּוֹמָה לְחַמָּה עוֹלָה בְּמִזְרָח</p></blockquote>
<blockquote><p>הוֹדָהּ יְפָרֵשׂ אוֹר עַל עֶרֶשׂ יַגְלֶה חֶרֶס וְלֹא יִזְרָח</p></blockquote>
<blockquote><p>וּבָנוֹת בְּחִבַּת יְהַלְלוּהָ בִמְסִבַּת דִּינָה וְשֵׁם בַּת אָשֵׁר שָׂרַח</p></blockquote>
<blockquote><p>דַּדִּים כְּאֶחָד עָלוּ כְּעֵץ חַד בְּקָנֶה אֶחָד כַּפְתֹּר וָפֶרַח</p></blockquote>
<blockquote><p>הֲדָרָהּ כְּחַמָּה וְשַׂעֲרָהּ כְּקוֹמָה חֲצִי הָאַמָּה הָעֹדֶפֶת תִּסְרַח</p></blockquote>
<blockquote><p>קְוֻצּוֹתֶיהָ רָבָיוּ אֲחוֹרֶיהָ נִטָּיוּ תִּזְעַק הַיוּ עָלַי לּטֹרַח</p></blockquote>
<blockquote><p>עָפְרַת הַר מֹר שׁוֹרְרִי לֵאמֹר שִׁיר מִזְמוֹר לִבְנֵי קֹרַח. <br/></p></blockquote>