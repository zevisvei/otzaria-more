<h1>לִקְרַאת מְקוֹר חַיֵי אֱמֶת</h1>
יהודה הלוי
<blockquote><p>לִקְרַאת מְקוֹר חַיֵי אֱמֶת אָרוּצָה ‑</p> <p>עַל כֵּן בְּחַיֵי שָׁוְא וְרִיק אָקוּצָה.</p> <p>לִרְאוֹת פְּנֵי מַלְכִּי מְגַמָּתִי לְבַד,</p> <p>לֹא אֶעֱרֹץ בִּלְתּוֹ וְלֹא אַעְרִיצָה,</p> <p>מִי יִתְּנֵנִי לַחֲזוֹתוֹ בַחֲלוֹם!</p> <p>אִישַׁן שְׁנַת עוֹלָם וְלֹא אָקִיצָה.</p> <p>לוּ אֶחֱזֶה פָנָיו בְּלִבִּי בַיְתָה ‑</p> <p>לֹא שָׁאֲלוּ עֵינַי לְהַבִּיט חוּצָה. <br/></p></blockquote>