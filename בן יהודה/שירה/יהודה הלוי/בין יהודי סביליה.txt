<h1>בין יהודי סביליה</h1>
יהודה הלוי
<blockquote><p>לֹא הֶאמִין אָמוּן <br/><br/> לֹא הֶאֱמִין אָמוּן עֲלֵי תּוֹלַעַת,</p></blockquote>
<blockquote><p>כִּי אַחֲרִיתוֹ לִהְיוֹת תּוֹלַעַת.</p></blockquote>
<blockquote><p>יָסֹב זְמָן אֶת‑ כּוֹס עֲדָנָיו עַל אֱנוֹשׁ,</p></blockquote>
<blockquote><p>מִתְנַכְּרָה לָהֶם – וְלִי מוּדָעַת.</p></blockquote>
<blockquote><p>הֵם טָעֲמוּ טַעְמָהּ וְאָמְרוּ לִי “דְּבַשׁ!”</p></blockquote>
<blockquote><p>וְאֶטְעֲמָה וָאֹמְרָה “קֻבָּעַת”.</p></blockquote>
<blockquote><p>הַחוֹשׁבִים כַּסְפָּם לְעֵץ חַיִּים – וְעַל</p></blockquote>
<blockquote><p>כֵּן יִיְרְאוּ לִנְגֹּשׂ בְּעֵץ הַדָּעַת.</p></blockquote>
<blockquote><p>הַחֵרְשִׁים שִׁמְעוּ – וְאַשְׁרֵי אִישׁ אֲשֶׁר</p></blockquote>
<blockquote><p>דּוֹבֵר עֲלֵי אֹזֶן וְהִיא שׁוֹמָעַת –</p></blockquote>
<blockquote><p>אֵיךְ תַּחְשְׁבוּ חָכְמָה כְּגַחֶלֶת? וְלוּ</p></blockquote>
<blockquote><p>עָלְתָה בְיֶדְכֶם – הָיְתָה טַבָּעַת.</p></blockquote>
<blockquote><p>אֵיךְ יִטְרְפוּהָ אוֹהֲבִים לָנוּם? וְאֵל</p></blockquote>
<blockquote><p>בָּרָא כְפִירֵיהֶם בְלִי מַלְתָּעַת!</p></blockquote>
<blockquote><p>אֵיכָה חֲמוֹרִים רוֹבְצִים יוּכְלוּ שְׂאֵת</p></blockquote>
<blockquote><p>מַשָּׂא – וְהֵם נִלְאוּ שְׂאֵת מַרְדָּעַת?</p></blockquote>
<blockquote><p>חֶבְרַת בְּהֵמוֹת כּוֹרְעָה תָמִיד לְמוּל</p></blockquote>
<blockquote><p>הַקִּיר – וְלֹא יוֹדְעָה לְמִי כוֹרָעַת.</p></blockquote>
<blockquote><p>אִם בֶּאֱלֹהִים נִשְׁבְּעָה, אַל תַּאֲמֵן!</p></blockquote>
<blockquote><p>כִּי בַאֲשֶר לֹא יָדְעָה נִשְׁבָּעַת.</p></blockquote>
<blockquote><p>“סוּר” אָמרוּ לָאֵל, וְסוֹד דָּתוֹ וְסוֹד</p></blockquote>
<blockquote><p>דַּעַת דְּרָכָיו מֵאֲנוּ לַדָעַת.</p></blockquote>
<blockquote><p>לֹא יִצְלְחָה בַעְדַת מְשֻׁגָּעִים אֲבָל</p></blockquote>
<blockquote><p>אִישׁ יַהֲפֹךְ נַפְשׁוֹ לְמִשְׁתַּגָּעַת!</p></blockquote>
<blockquote><p>כִּמְעַט בְּעָנְיָהּ אָבְדָה נַפְשִׁי בְּעָם</p></blockquote>
<blockquote><p>נָשׂאוּ לְרוֹם קַרְנָם, וְהִיא נִגְדָּעַת ‑</p></blockquote>
<blockquote><p>לוּלֵי פְנֵי מֵאִיר אֲשֶר בּוֹ הָיְתָה</p></blockquote>
<blockquote><p>שׁוֹגָה בְאַהְבָתָהּ וּמִשְׁתַּעְשָׁעַת.</p></blockquote>
<blockquote><p>שַׂמְתִּיו מְקוֹם זֶרַע – ומָצָאתִי קְצִיר</p></blockquote>
<blockquote><p>חֶסֶד, תְּבוּאַת אַהֲבָה נִזְרָעַת,</p></blockquote>
<blockquote><p>יָדָיו כּעֵץ חַיִּים, וְעֵץ דַּעַת בְּפִיו,</p></blockquote>
<blockquote><p>פָּנָיו – פְּנֵי חַמָּה בְּלִי שׁוֹקָעַת.</p></blockquote>
<blockquote><p>רוֹאִים מְעַט שָׁנָיו וְרֹב שִׂכְלוֹ – וְלֹא</p></blockquote>
<blockquote><p>רָאוּ לְפָנָיו תֹּם בְּלִי מִגְרָעַת!</p></blockquote>
<blockquote><p>הֵן יֹאְמְרוּ, כִּי יֶחֱזוּ גֶפֶן יְקָר</p></blockquote>
<blockquote><p>“אֵי נִמְצְאָה כָזֹאת וְאֵי נִטָעַת?”</p></blockquote>
<blockquote><p>לוּ אֶת‑ אֲבוֹתָיו יֶחֱזוּ, אָז יֹאְמְרוּ</p></blockquote>
<blockquote><p>“הִיא מַעֲלָה מֵאָב לְבֵן נוֹסָעַת.”</p></blockquote>
<blockquote><p>יֵאוֹת כְּבוֹד אָבִיו עֲטֶרֶת לוּ, כְּמוֹ</p></blockquote>
<blockquote><p>תֵּאוֹת עֲלֵי רֹאשׁ אַהֲרֹן מִגְבָּעַת! <br/></p></blockquote>