<h1>לָכֶם בְּנֵי צִיּוֹן</h1>
יהודה הלוי
<p>אהבה. חתימה: יהודה. לשבת חזון</p>
<blockquote><p>לָכֶם, בְּנֵי צִיּוֹן הַכּוֹאֲבִים,</p> <p>לָכֶם דְּמָעוֹת עֵינַי שׁוֹאֲבִים.</p> <br/></blockquote>
<blockquote><p>יִקְרַע סְגוֹר לִבִּי / חֵץ מוֹחֲצָי,</p> <p>עַד כִּי מְלֹא חֻבִּי / אֵיד לוֹחֲצָי.</p> <p>מִדְרָךְ אֲשַׁו גַּבִּי / לִמְנַאֲצָי.</p> <p>כָּל יוֹם מְרוֹרוֹת עָלַי כּוֹתְבִים,</p> <p>לָבֹז יְגִיעִי יַחַד סוֹבְבִים.</p> <br/></blockquote>
<blockquote><p>הָלַךְ בְּלֹא חֶמְדָּה / כָּל מַחֲמַד</p> <p>עֵינַי, וְהוּחַדָּה /חֶרֶב שְׁמָד</p> <p>עָלַי, וְאֵין נֶגְדָּה /לִי מַעֲמָד.</p> <p>בֵּין לוֹהֲטִים עוֹלָלַי שוֹכְבִים,</p> <p>וּבְנֵי אֲמָתָם בָּהֶם רוֹהֲבִים.</p> <br/></blockquote>
<blockquote><p>וַיִּתְּנוּ עָלַי / קוֹל כַּאֲרִי,</p> <p>מִכָּל נָעִים אֵילַי / מָנְעוּ פְרִי,</p> <p>וַיֶּחְשְׂפוּ שוּלַי / לִקְשֹׁר מְרִי,</p> <p>וּלְהַאֲבִידִי תָּמִיד חוֹשְׁבִים,</p> <p>לָכֵן בְּקִרְבָּם קִבְרִי חוֹצְבִים.</p> <br/></blockquote>
<blockquote><p>דּוֹרִי מְעַט נִגְלָה, / נִסַּע כְּבָר,</p> <p>וַאֲנִי בְתוֹךְ גוֹלָה / בִּנְהַר כְּבָר</p> <p>צָמֵא לְאֵל נַעְלָה, / אוֹחִיל דְּבַר</p> <p>נֹחַם, וְלֹא אֶשְׁמַע – רַק כּוֹזְבִים</p> <p>וּמְנַחֲמֵי עָמָל שָׁוְא כּוֹתְבִים.</p> <br/></blockquote>
<blockquote><p>דּוֹדִי, וְעַד כַּמָּה / לֹא רֻחֲמָה</p> <p>תָּשִׁיב בְּיַד שַׁמָּה / מִשְׁתּוֹמְמָה?</p> <p>אֵי אַהֲבָה תַמָּה / מַה נָּעֲמָה?</p> <p>אֵיכָה בְקִרְבִּי זָרִים יוֹשְׁבִים</p> <p>תּוֹךְ אָהֳלִי, וּלְדָמִי אוֹרְבִים?</p> <br/></blockquote>
<blockquote><p>״הִנֵּה, וְאִם אֶתְכֶם / שַׁתִּי שְׁבִי –</p> <p>עוֹד אֶזְכְּרָה לָכֶם / בְּרִית אוֹהֲבִי,</p> <p>אָשוּב לְהַנְחִילְכֶם / אֶרֶץ צְבִי.</p> <p>וּבְזֹאת בְּחַנְתִּיכֶם בֵּין אוֹיְבִים –</p> <p>לָדַעַת הֲיִשְכֶם אוֹתִי אוֹהֲבִים״.</p> <br/></blockquote>