<h1>יְפֵה נוֹף</h1>
יהודה הלוי
<p><a href="#fn:1" id="fnref:1" title="see footnote"><sup>1</sup></a></p>
<blockquote><p>יְפֵה נוֹף<a href="#fn:2" id="fnref:2" title="see footnote"><sup>2</sup></a> מְשׂוֹשׂ תֵּבֵל / קִרְיָה לְמֶלֶךְ רָב<a href="#fn:3" id="fnref:3" title="see footnote"><sup>3</sup></a></p> <p>לָךְ נִכְסְפָה נַפְשִׁי / מִפַּאֲתֵי מַעְרָב</p> <br/> <p>הֲמוֹן רַחֲמַי נִכְמָר<a href="#fn:4" id="fnref:4" title="see footnote"><sup>4</sup></a> / כִּי אֶזְכְּרָה קֶדֶם</p> <p>כְּבוֹדֵךְ אֲשֶׁר גָּלָה /וְנָוֵךְ אֲשֶׁר חָרָב</p> <br/> <p>וּמִי יִתְּנֵנִי עַל־ / כַּנְפֵי נְשָׁרִים עַד</p> <p>אֲרַוֶּה בְדִמְעָתִי / עֲפָרֵךְ וְיִתְעָרָב<a href="#fn:5" id="fnref:5" title="see footnote"><sup>5</sup></a></p> <br/> <p>דְּרַשְׁתִּיךְ וְאִם מַלְכֵּךְ / אֵין בָּךְ<a href="#fn:6" id="fnref:6" title="see footnote"><sup>6</sup></a> וְאִם בִּמְקוֹם</p> <p>צֳרִי גִלְעֲדֵךְ נָחָשׁ / שָׂרָף וְגַם עַקְרָב</p> <br/> <p>הֲלֹא אֶת־אֲבָנַיִךְ / אֲחוֹנֵן וְאֶשָּׁקֵם</p> <p>וְטַעַם רְגָבַיִךְ / לְפִי מִדְּבַשׁ יֶעְרָב</p></blockquote>
<ol><li id="fn:1"><p>בראשי הבתים השם יהודה: י‘פה, ה’מון וכ"ו. <a href="#fnref:1" title="return to body"> ↩</a></p></li> <li id="fn:2"><p><strong>יפה־נוף</strong>, נוף יפה. <a href="#fnref:2" title="return to body"> ↩</a></p></li> <li id="fn:3"><p><strong>קריה למלך רב</strong>, עיר המלך הגדול והוא ה'. <a href="#fnref:3" title="return to body"> ↩</a></p></li> <li id="fn:4"><p><strong>המון רחמי נכמר</strong>. נתעורר 	בי המון רחמים. <a href="#fnref:4" title="return to body"> ↩</a></p></li> <li id="fn:5"><p><strong>ויתערב</strong>, דמעי בעפרך. <a href="#fnref:5" title="return to body"> ↩</a></p></li> <li id="fn:6"><p><strong>ואם מלכך אין בך</strong>, אף־על־פי 	שמלכך אינו בך בכל זאת דרשתיך, השתוקקתי אליך. <a href="#fnref:6" title="return to body"> ↩</a></p></li></ol>