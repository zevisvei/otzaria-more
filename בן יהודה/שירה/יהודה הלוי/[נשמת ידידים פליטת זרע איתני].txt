<h1>[נשמת ידידים פליטת זרע איתני]</h1>
יהודה הלוי
<blockquote><p>נִשְׁמַת יְדִידִים פְּלֵיטַת זֶרַע אֵיתָנַי</p></blockquote>
<blockquote><p>תְּיַחֶדְךָ יוֹם קִדַּמְתִּי לָאֵל בְּעַד רְנָנָי</p></blockquote>
<blockquote><p>יֶעֱרַב עָלָיו שִׂיחִי אָנֹכִי אֶשְׂמַח בַּאדֹנָי <br/><br/> נִשְׁמַת הֹגֵי צִדְקוֹת אֲדֹנָי וּמְבָרְכִים שְׁמוֹ</p></blockquote>
<blockquote><p>תְּהַדֶּרְךָ הָאֵל הָעֹשֶׂה שָׁלוֹם בִּמְרוֹמוֹ</p></blockquote>
<blockquote><p>הוֹד וְהָדָר לְפָנָיו עֹז וְחֶדְוָה בִּמְקוֹמוֹ <br/><br/> נִשְׁמַת וְנֶפֶשׁ עַבְדְּךָ תַּחֲנוּנָיו לְךָ יִרֶב</p></blockquote>
<blockquote><p>תְּוַעֶדְךָ וְיוֹחִיל תַּנְחוּמִים בְּצִלְּךָ לְהִתְקָרֵב</p></blockquote>
<blockquote><p>וְסֻכָּה תִּהְיֶה לְצֵל יוֹמָם מֵחֹרֶב <br/><br/> נִשְׁמַת דַּכָּא וּשְׁפַל רוּחַ נַפְשׁוֹ בְּךָ חָסָיָה</p></blockquote>
<blockquote><p>תְּדַגֶּלְךָ דָּגוּל עֲטַרְתַּנִי בִּכְלִיל תּוּשִׁיָּה</p></blockquote>
<blockquote><p>דִּשַׁנְתָּ בַשֶּׁמֶן רֹאשִי כּוֹסִי רְוָיָה <br/><br/> נִשְׁמַת הַנִּקְרָאִים בְּשֵׁם יַעֲקֹב בְּאַרְצוֹת שִׁבְיָם</p></blockquote>
<blockquote><p>תְּהוֹדְךָ הֵם הַמִּתְחַנְּנִים לָאֵל לְרַפֵּא חָלְיָם</p></blockquote>
<blockquote><p>אֹמְרִים וְאִלּוּ פִינוּ מָלֵא שִׁירָה כַּיָּם. <br/></p></blockquote>