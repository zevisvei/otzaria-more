<h1>מֵרֵעַי וּשְׁכֵנַי</h1>
יהודה הלוי
<blockquote><p>דבר המת מקברו</p> <br/></blockquote>
<blockquote><p>מֵרֵעַי וּשְׁכֵנַי / וְאַחַי נֶאֱמָנָי,</p> <p>אֲהָהּ, כָּהוּ עֵינָי / וְהָגְלֵיתִי מִמִּשְׁכָּנָי</p> <p>וְלֹא תוֹסִיפוּ רְאוֹת פָּנַי. / אַל, בְּנוֹתַי וּבָנָי,</p> <p>שׁוּבוּ לְאַרְמוֹנַי! / מַה תִּבְכּוּ לְפָנָי?</p> <p>כִּי מַר לִי מְאֹד מִכֶּם / כִּי יָצְאָה בִי יַד אֲדֹנָי.</p> <br/></blockquote>
<blockquote><p>אֲנוּשָׁה מַכָּתִי, / כִּי יוֹם אֲסִיפָתִי</p> <p>עָזַבְתִּי אֶת בֵּיתִי, / נָטַשְׁתִּי אֶת נַחֲלָתִי.</p> <p>וַעֲדֵי עַד זֹאת נֶחָמָתִי / – – –</p> <p>עָרְבָה שִׂמְחָתִי / וְנִגְזְרָה תַאֲוָתִי</p> <p>וְחָסְרוּ חִשְּׁבוֹנָי –</p> <p>כִּי מַר לִי מְאֹד מִכֶּם / כִּי יָצְאָה בִי יַד אֲדֹנָי.</p> <br/></blockquote>
<blockquote><p>בָּנִים גִּדַּלְתִּי / בָּם לֹא צָהַלְתִּי.</p> <p>אַךְ לְרִיק עָמַלְתִּי / וְגַם יַרְחֵי שָׁוְא הָנְחַלְתִּי</p> <p>וְתַחַת עֲפָרוֹת אָהַלְתִּי, / בְּשַׁחַת נִטְבַּלְתִּי</p> <p>וְלִשְׁאוֹל הוּבַלְתִּי / יוֹם הִתְנַצַּלְתִּי</p> <p>מֵעֲדִי עֲדָנָי –</p> <p>כִּי מַר לִי מְאֹד מִכֶּם / כִּי יָצְאָה בִי יַד אֲדֹנָי.</p> <br/></blockquote>
<blockquote><p>סִפְדוּנִי, עַמִּי, / וּשְׂאוּ רַק שְׁלוֹמִי</p> <p>לִצְעִירִי יְתוֹמִי / כִּי נִכְמַר לוֹ נִחוּמִי,</p> <p>וְאֵין צֵאת וָבוֹא לִמְקוֹמִי. / שַׁבְתִּי אֶל חֵיק אִמִּי</p> <p>ולְבֵית עוֹלָמִי / וְחָשַׁךְ אוֹר יוֹמִי,</p> <p>כִּי גָבְרוּ עֲנָנָי –</p> <p>כִּי מַר לִי מְאֹד מִכֶּם / כִּי יָצְאָה בִי יַד אֲדֹנָי.</p> <br/></blockquote>