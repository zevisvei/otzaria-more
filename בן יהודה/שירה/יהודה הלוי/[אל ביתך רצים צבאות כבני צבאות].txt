<h1>[אל ביתך רצים צבאות כבני צבאות]</h1>
יהודה הלוי
<blockquote><p>אֶל בֵּיתְךָ רָצִים צְבָאוֹת כִּבְנֵי צְבָאוֹת <br/><br/> יִצְרִי בְעָמְדוֹ בּרֹב מְצוּקָה</p></blockquote>
<blockquote><p>שִׁכְבָה שְׁנָתְךָ אֱנוֹשׁ מְתוּקָה</p></blockquote>
<blockquote><p>נַפְשִׁי תְשׁוֹבֵב לְרֹב תְשׁוּקָה</p></blockquote>
<blockquote><p>הֵן הָלְמוּ לִבְּךָ תְּלָאוֹת אִישׁ רַב שְׁגִיאוֹת <br/><br/> הִנֵּה אֱלוֹהַּ בְּתוֹך לְבָבְךָ</p></blockquote>
<blockquote><p>סָפוּן וְעֻזּוֹ כְּנֵר סְבָבְךָ</p></blockquote>
<blockquote><p>חֹפֵשׂ חֲדָרֶיךָ וּמִשְׁכָּבְךָ</p></blockquote>
<blockquote><p>סָפוּ עֲלֵי דֶרֶךְ תְּנוּאוֹת אֲלָפִים וּמְאוֹת <br/><br/> וָאֶנְעֲרָה אָז אֲנִי שְׁנָתִי</p></blockquote>
<blockquote><p>וָאֶתְּנָה בֵיתְךָ נְוָתִי</p></blockquote>
<blockquote><p>מִדֵּי יְמוֹתַי וְכָל שְׁנָתִי</p></blockquote>
<blockquote><p>כִּי תַעֲבֹר עַל לֵב וְרֹאוֹת רוּחַ קְנָאוֹת <br/><br/> דָּגוּל הֲלֹא רֹהֲבִים בְּבִנְךָ</p></blockquote>
<blockquote><p>צָרִים וְיוֹם צֹעֲקִים לְעֵינְךָ</p></blockquote>
<blockquote><p>הַפְנֵה בְּרֹב עֻזְּךָ לְצֹאנְךָ</p></blockquote>
<blockquote><p>לָךְ יִחֲלוּ וּלְקֵץ פְּלָאוֹת בִּדְבַר נְבוּאוֹת <br/><br/> הַבֵּט לְעָם רַק לְךָ סְגֻלָּה</p></blockquote>
<blockquote><p>קָרָא לְלִבּוֹ הֳיֵה מְסִלָּה</p></blockquote>
<blockquote><p>לָאֵל תְּשִׂימוֹ לְשֵׁם וּתְהִלָּה</p></blockquote>
<blockquote><p>שִׂים חֶלְקְךָ אֵל רֹאש תְּבוּאוֹת חֵן חֵן תְּשׁוּאוֹת</p></blockquote>