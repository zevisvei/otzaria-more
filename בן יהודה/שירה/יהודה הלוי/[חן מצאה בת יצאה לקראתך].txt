<h1>[חן מצאה בת יצאה לקראתך]</h1>
יהודה הלוי
<blockquote><p>חֵן מָצְאָה בַּת יָצְאָה לִקְרָאתְךָ</p></blockquote>
<blockquote><p>לֹא נִכְלְאָה כִּי נִפְלְאָה אַהְבָתְךָ <br/><br/> יָצְאָה לְאֵם דֶּרֶךְ בְּשֵׁם אֵל גֹּאֲלָהּ</p></blockquote>
<blockquote><p>מִתְרַפְּקָה מִתְדַּפְּקָה עַל בֹּעֲלָהּ</p></blockquote>
<blockquote><p>מִתְאַמְּרָה מִתְפָּאֲרָה עַל גֹּעֲלָהּ <br/><br/> הִתְנַשְׂאָה כִּי נָשְׂאָה עֶבְרָתְךָ</p></blockquote>
<blockquote><p>לֹא זָנְתָה לֹא שָכְחָה חֶבְרָתְךָ <br/><br/> וַתַּעֲמֹד רָחוֹק מְאֹד לִמְנוּחֲךָ</p></blockquote>
<blockquote><p>מִתְאוֹנֲנָה מִתְרוֹנֲנָה בִּשְׁבָחֲךָ</p></blockquote>
<blockquote><p>עַד תַּעֲלֶה פָּרִים עֲלֵי מִזְבַּחֲךָ <br/><br/> לֹא נוֹאֲשָׁה כִּי נָטְשָׁה נַחְלָתְךָ</p></blockquote>
<blockquote><p>לֹא קָרְאָה לֹא יָרְאָה זוּלָתְךָ <br/><br/> דָּרְשָׁה רְאוֹת יִפְעַת נְאוֹת נַחְלַת צְבִי</p></blockquote>
<blockquote><p>מִפִּי כְפִיר מֵרֹאשׁ שְׂנִיר וּמְעוֹן צְבִי</p></blockquote>
<blockquote><p>הִתְנַהֲלָה כִּי תַעֲלָהּ לִרְאוֹת צְבִי <br/><br/> אִם כָּלְתָה עוֹד כָּלְתָה אֶל בֵּיתְךָ</p></blockquote>
<blockquote><p>אִם נִדְחֲפָה עוֹד נִכְסְפָה לִרְאוֹתְךָ. <br/></p></blockquote>