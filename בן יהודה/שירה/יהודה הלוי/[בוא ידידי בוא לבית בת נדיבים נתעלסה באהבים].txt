<h1>[בוא ידידי בוא לבית בת נדיבים נתעלסה באהבים]</h1>
יהודה הלוי
<blockquote><p>בֹּא יְדִידִי בֹּא לְבֵית בַּת נְדִיבִים נִתְעַלְּסָה בָּאֳהָבִים</p></blockquote>
<blockquote><p>יַעֲלַת חֵן בָּךְ תְּעָלָה לְחשֵׁק</p></blockquote>
<blockquote><p>וּבְפִיךָ חַיֵּי בְשָׂרִים לְנשֵׁק</p></blockquote>
<blockquote><p>גַּם בְּפָנַיִךְ בְּשָׂמִים יְנַשֵּׁק</p></blockquote>
<blockquote><p>כִּי לְשָׁמְרָם שַׂמְתְּ שַׂרְפֵי כְרוּבִים משְׁכֵי קְשָׁתוֹת כְּרֹבִים</p></blockquote>
<blockquote><p>הֶאֱבִיד נִצְחִי שְׁחוֹר מַחֲלָפוֹת</p></blockquote>
<blockquote><p>כִּי תְנִיפֵם אֶת לְבָבִי מְנִיפוֹת</p></blockquote>
<blockquote><p>שָׁחֲרוּ כִּי הֵם בְּשִׁמְשֵׁךְ שְׁזוּפוֹת</p></blockquote>
<blockquote><p>אָפְפוּ עַל הַשְּׁחָרִים עֲרָבִים לִקְרָב לְבָבוֹת קְרֵבִים</p></blockquote>
<blockquote><p>וַעֲלֵיהֶם שַׂמְתְּ חַיַּי תְּלֻאִים</p></blockquote>
<blockquote><p>כִּי לְמוֹתִי אוֹ חֲיוֹתִי בְּרֻאִים</p></blockquote>
<blockquote><p>בַּעֲדֹתֵךְ מֵעֲדִי חֵן חֲלָאִים</p></blockquote>
<blockquote><p>מִפְּנִינֵי פִטְדַת כּוּשׁ חֲצוּבִים אוֹ מִצְּבָא רוֹם גְּנוּבִים</p></blockquote>
<blockquote><p>דַּי לְלִבִּי מִנְּשׂוֹא אֶת נְדֹדֵךְ</p></blockquote>
<blockquote><p>דַּי לְחַרְבֵּךְ מֵנְּטוֹת עַל יְדִידֵךְ</p></blockquote>
<blockquote><p>רַחֲמִי נֶפֶשׁ פְּקוּדָה בְּיָדֵךְ</p></blockquote>
<blockquote><p>וַעֲדִי אֹתִי בְּמִלִּים עֲרֵבִים טוֹבִים וְלוּ מָכְזָבִים</p></blockquote>
<blockquote><p>הִנְנִי דּוֹדִי יְדִידֹת אֲעוֹרֵר</p></blockquote>
<blockquote><p>אַהֲבָתִי מִתְּנוּאוֹת אֲבָרֵר</p></blockquote>
<blockquote><p>בֶּאֱמוּנָה וֶאֱמֶת לָךְ אֲשׁוֹרֵר</p></blockquote>
<blockquote><p>בֹּא יְדִידִי בֹּא לְבֵית בַּת נְדִיבִים נִתְעַלְּסָה בָּאֳהָבִים. <br/></p></blockquote>