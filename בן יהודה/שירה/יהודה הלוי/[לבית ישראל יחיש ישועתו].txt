<h1>[לבית ישראל יחיש ישועתו]</h1>
יהודה הלוי
<blockquote><p>לְבֵית יִשְׂרָאֵל יָחִישׁ יְשׁוּעָתוֹ</p></blockquote>
<blockquote><p>צוּר פֹּדֶה וְגֹאֵל יָעִיר חֶמְלָתוֹ</p></blockquote>
<blockquote><p>וְאֶל מִקְדַּשׁ אֲרִיאֵל יָשִׁיב שְׁכִינָתוֹ</p></blockquote>
<blockquote><p>זָכַר חַסְדּוֹ וֶאֱמוּנָתוֹ <br/><br/> יְגַל קֵץ הַנֶּעְלָם וְנֵס פִּדְיוֹן יְרִימוֹ</p></blockquote>
<blockquote><p>וְעַם נִדְכֶּה וְנִכְלָם מֵאַשְׁפּוֹת יְקִימוֹ</p></blockquote>
<blockquote><p>זְמַן יֶשַׁע נִשְׁלָם וְצוּר יַשְׁלִים נְאֻמוֹ</p></blockquote>
<blockquote><p>וַיִזְכֹּר יְמֵי עוֹלָם מֹשֶׁה עַמּוֹ <br/><br/> הֲבֵן יַקִּיר יִמְכֹּר וְלֹא יִשְׁמַע בְּכִיתוֹ</p></blockquote>
<blockquote><p>מְעַט מִזְעָר יַעְכֹּר מְצִיקָיו וְשָׁב שְׁבִיתוֹ</p></blockquote>
<blockquote><p>וְלִמְשַׂנְאָיו יַהְכֹּר לְהֵטִיב אַחֲרִיתוֹ</p></blockquote>
<blockquote><p>לִירֵאָיו יִזְכֹּר לְעוֹלָם בְּרִיתוֹ <br/><br/> וְעוֹד אִם תְּאַחַרְנָה עִתִּים מְזֻמָּנוֹת</p></blockquote>
<blockquote><p>יְבֹאוּן וְתִיקַרְנָה קְהִלּוֹת הַבְּחוּנוֹת</p></blockquote>
<blockquote><p>וְעֹלוֹת תַּכְשַׁרְנָה וְיִמָּחוּ עֲוֹנוֹת</p></blockquote>
<blockquote><p>וְלֹא תִזָּכַרְנָה הָרִאשֹׁנוֹת <br/><br/> דְּחוּיִם כִּי שְׁמַרְתֶּם חֻקוֹת דָּר מְעוֹנָי</p></blockquote>
<blockquote><p>מְעַט קָט וְנֶעֱזַרְתֶּם יְלִידֵי אֵיתָנָי</p></blockquote>
<blockquote><p>וְיוֹם זֶה בְּעִיר בְּחַרְתֶּם תִּהְיוּ לְחַי אֱמוּנָי</p></blockquote>
<blockquote><p>וְנִזְכַּרְתֶּם לִפְנֵי אֲדֹנָי <br/><br/> הָדוּר בְּחֶמְלָתְךָ הַעֲבֵר חֵטְא אֹדֶם</p></blockquote>
<blockquote><p>וְחוֹכֵי יְשׁוּעָתְךָ הֲנִיחֵם וְאַל תְּנִידֵם</p></blockquote>
<blockquote><p>וְחִישׁ קַבְּצֵם לְבֵיתְךָ וְשָׁם צָעִיר רֹדֵם</p></blockquote>
<blockquote><p>זְכֹר עֲדָתְךָ קָנִית קֶּדֶם. <br/></p></blockquote>