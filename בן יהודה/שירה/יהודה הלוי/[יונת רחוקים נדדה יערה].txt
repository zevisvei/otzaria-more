<h1>[יונת רחוקים נדדה יערה]</h1>
יהודה הלוי
<blockquote><p>יוֹנַת רְחוֹקִים נָדֲדָה יַעֲרָה</p></blockquote>
<blockquote><p>כָּשְׁלָה וְלֹא יָכְלָה לְהִתְנַעֲרָה.</p></blockquote>
<blockquote><p>הִתְעוֹפֲפָה, הִתְנוֹפֲפָה, חוֹפֲפָה</p></blockquote>
<blockquote><p>סָבִיב לְדוֹדָהּ סוֹחֲרָה סוֹעֲרָה,</p></blockquote>
<blockquote><p>וַתַּחֲשֹׁב אֶלֶף לְקֵץ מוֹעֲדָהּ –</p></blockquote>
<blockquote><p>אַךְ חָפְרָה מִכָּל אֲשֶׁר שָׁעֲרָה.</p></blockquote>
<blockquote><p>דּוֹדָהּ – אֲשֶׁר עִנָּהּ בְּאֹרֶךְ נְדוֹד</p></blockquote>
<blockquote><p>שָׁנִים, וְנַפְשָׁהּ אֶל שְׁאוֹל הֶעֱרָה –</p></blockquote>
<blockquote><p>הֵן אָמְרָה “לֹא אֶזְכְּרָה עוֹד שְׁמוֹ!”</p></blockquote>
<blockquote><p>וַיְהִי בְתוֹךְ לִבָּהּ כְּאֵשׁ בּוֹעֲרָה.</p></blockquote>
<blockquote><p>לָמָּה כְאוֹיֵב תִּהְיֶה לָהּ? וְהִיא</p></blockquote>
<blockquote><p>פִּיהָ לְמַלְקוֹשׁ יָשְׁעֲךָ פָּעֲרָה,</p></blockquote>
<blockquote><p>וַתַּאֲמִין נַפְשָׁהּ וְלֹא נוֹאֲשָׁה –</p></blockquote>
<blockquote><p>אִם כָּבְדָה בִשְׁמוֹ וְאִם צָעֲרָה.</p></blockquote>
<blockquote><p>יָבוֹא אֱלֹהֵינוּ וְאֵל יֶחֱרַשׁ ­–</p></blockquote>
<blockquote><p>עַל כָּל‑­סְבִיבָיו אֵשׁ מְאֹד נִשְׂעֲרָה!</p></blockquote>