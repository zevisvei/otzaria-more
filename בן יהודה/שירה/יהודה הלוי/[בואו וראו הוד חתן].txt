<h1>[בואו וראו הוד חתן]</h1>
יהודה הלוי
<blockquote><p>בֹּאוּ וּרְאוּ הוֹד חָתָן</p></blockquote>
<blockquote><p>וְהוֹד שֻׁשְׁבִינָיו סְבִיבוֹ</p></blockquote>
<blockquote><p>וְשִׂמְחוּ בְּיוֹם חֲתֻנָּתוֹ</p></blockquote>
<blockquote><p>וּבְיוֹם שִׂמְחַת לִבּוֹ <br/><br/> יְגִילוּן אֲצִילֵי הֲמוֹנָי</p></blockquote>
<blockquote><p>הַיּוֹם בְּעָרְכִי רְנָנַי</p></blockquote>
<blockquote><p>בְּאָמְרִי לְשֹׁמְרֵי אֱמוּנָי <br/><br/> זֶה הַיּוֹם עָשָׂה אֲדֹנָי</p></blockquote>
<blockquote><p>נָגִילָה וְנִשְׂמְחָה בוֹ <br/><br/> וְיַעֲלַת חֵן תִּתְעוֹרֵר</p></blockquote>
<blockquote><p>וּבֵין עֲלָמוֹת תִּשְׂתָּרֵר</p></blockquote>
<blockquote><p>וְשִׁירֵי יְדִידוֹת תְּבָרֵר <br/><br/> וְלִקְרַאת דּוֹדָהּ תְּשׁוֹרֵר</p></blockquote>
<blockquote><p>לֵאמֹר אֵלַי תָּבֹא <br/><br/> דַּדֶּיה יְרַוּוּן דּוֹדָהּ</p></blockquote>
<blockquote><p>וְיִתְעַנֵּג בְּמַצְפּוּן רְבִידָהּ</p></blockquote>
<blockquote><p>בְּשִׁבְתָּהּ לְנֶגְדוֹ כְּשֵׁדָּה</p></blockquote>
<blockquote><p>וְהוּא מִתְרַפֵּק לְצִדָּה</p></blockquote>
<blockquote><p>כְּמוֹ מֶלֶךְ בִּמְסִבּוֹ <br/><br/> הָיֹה יִהְיֶה לְעֵינָיִם</p></blockquote>
<blockquote><p>נֶחְמָד כְּאוֹר צָהֳרָיִם</p></blockquote>
<blockquote><p>וּבֵן יְהוּדָה וְאֶפְרַיִם</p></blockquote>
<blockquote><p>כְּעֵץ שָׁתוּל עַל פַּלְגֵי מַיִם</p></blockquote>
<blockquote><p>עוֹדֶנּוּ בְּאִבּוֹ. <br/></p></blockquote>