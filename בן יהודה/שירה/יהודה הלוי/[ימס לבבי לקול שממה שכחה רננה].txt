<h1>[ימס לבבי לקול שממה שכחה רננה]</h1>
יהודה הלוי
<blockquote><p>יִמַּס לְבָבִי לְקוֹל שֹׁמֵמָה שָׁכְחָה רְנָנָה</p></blockquote>
<blockquote><p>רַק נְהִי נִהְיָה לְחֹק לָהּ שָׂמָה שָׁנָה בְשָׁנָה <br/><br/> הוֹ-הוֹ וְהֶגֶה וְקִינִים עוֹרְרָה</p></blockquote>
<blockquote><p>אַחַר בְּנֵבֶל וְכִנּוֹר שׁוֹרְרָה</p></blockquote>
<blockquote><p>עַל שֹׁד נְוָתָהּ בְּבִכְיָהּ מֵרְרָה <br/><br/> הוֹמָה בְגָלוּת גְּלוּיַת צַמָּה עַל שֵׁשׁ אֱמוּנָה</p></blockquote>
<blockquote><p>אַךְ אֶל דְּבַר אֵל צְמֵאָה צַמָּה מֵאֵין אֱמוּנָה <br/><br/> וַתֶּחֱכֶה לָהּ צֳרִי וָאָיִן</p></blockquote>
<blockquote><p>נָשְׂאָה אֱלֵי הַר וְגִבְעָה עָיִן</p></blockquote>
<blockquote><p>רִפְאוּת כְּאֵב לֵב וְצִיר מֵאַיִן <br/><br/> יָבֹא בְרַחֲמִים לְלֹא רֻחֲמָה בַּת נֶאֱמָנָה</p></blockquote>
<blockquote><p>אָנָּא אֱלֹהַי דְּבַר נֶחָמָה אֵלַי קְרָא נָא <br/><br/> דֹּחוּ פְעָמַי בְּבָתֵּי כִלְאִי</p></blockquote>
<blockquote><p>וַאְנִי הֲרוּגָה בְּיַד כָּל מֹצְאִי</p></blockquote>
<blockquote><p>אֶזְעַק לְךָ מַר בְּבֹשֶׁת חֶטְאִי <br/><br/> לָמָּה תְשַׁלַּח בְּיַד צָר לָמָּה עִיר נֶאֱמָנָה</p></blockquote>
<blockquote><p>צֹאן הַהֲרֵגָה פְּזוּרִים עַל מָה אָנֶה וְאָנָה <br/><br/> הַשְׁקֵט חֲרוֹנְךָ וְרַחֵם תִּזְכֹּר</p></blockquote>
<blockquote><p>אַל תּוֹסְףְּ צֹאן מַרְעִיתְךָ לִמְכֹּר</p></blockquote>
<blockquote><p>רַב לַמְשַׂנְאִים בְּנָקָם לַעְכֹּר <br/><br/> גַּלֵּה הֲדָרְךָ וּמֵאוֹר תַּמָּה הָסֵר עֲנָנָה</p></blockquote>
<blockquote><p>עַד יִהְיֶה לָּהּ כְּאוֹר הַחַמָּה אוֹר הַלְּבָנָה. <br/></p></blockquote>