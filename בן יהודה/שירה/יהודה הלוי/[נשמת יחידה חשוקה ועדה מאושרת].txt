<h1>[נשמת יחידה חשוקה ועדה מאושרת]</h1>
יהודה הלוי
<blockquote><p>נִשְׁמַת יְחִידָה חֲשׁוּקָה וְעֵדָה מְאֻשּׁרֶת</p></blockquote>
<blockquote><p>שִׁבְחֲךָ נֹתֶנֶת וְגָדְלְךָ מְשׁוֹרֶרֶת</p></blockquote>
<blockquote><p>בְּאַרְבַּעַת מִינִים שִׁבְעַת יָמִים מְסַפֶּרֶת</p></blockquote>
<blockquote><p>וּבַיּוֹם הַשְּׁמִינִי עֲצֶרֶת <br/><br/> נִשְׁמַת הַבֹּכִים וְצֹעֲקִים מִטִּיט וָרֶפֶשׁ</p></blockquote>
<blockquote><p>שֹׁאֲלִים סְלִיחָה וְיוֹם חֹפֶשׁ</p></blockquote>
<blockquote><p>בְּיוֹם מִקְרָא קֹדֶשׁ מִכָּל מְלָאכָה נֹפֶשׁ</p></blockquote>
<blockquote><p>אַךְ אֲשֶׁר יֵאָכֵל לְכָל נֶפֶשׁ <br/><br/> נִשְׁמַת וְנַפְשׁוֹת עֲגוּמִים תּוֹתֶרֶת כְּמֵהִים</p></blockquote>
<blockquote><p>אַדִּיר שֹׁכֵן גְּבֹהִים</p></blockquote>
<blockquote><p>נֶצַח יְתַנּוּ לִפְצוֹר יוֹצֵר נְגֹהִים</p></blockquote>
<blockquote><p>גֶּשֶם נְדָבוֹת תָּנִיף אֱלֹהִים <br/><br/> נִשְׁמַת דְּגוּלָה לְיִחוּד שִׁמְךָ בְּרָאתָהּ</p></blockquote>
<blockquote><p>שַׂגִיא כֹחַ לְמִצְוֹת וְחֻקִּים יְצַרְתָּהּ</p></blockquote>
<blockquote><p>סִלְסוּלְךָ מְרַחֶשֶׁת לְהָבִיא יְשׁוּעָה בְעִתָּהּ</p></blockquote>
<blockquote><p>נַחֲלָתְךָ וְנִלְאָה אַתָּה כּוֹנַנְתָּהּ <br/><br/> נִשְׁמַת הֲמוֹנִים לְמוּלְךָ לַהֲקַת הֲמוֹנֶיךָ</p></blockquote>
<blockquote><p>וְשִׁבְחֲךָ מְצַפְצְפִים בְּנֵי אֱמוּנֶיךָ</p></blockquote>
<blockquote><p>בְּיוֹם הַזְכָּרַת גֶּשֶׁם תִּקְרַב רִנָּתִי לְפָנֶיךָ</p></blockquote>
<blockquote><p>תָּכִין לִבָּם תַקְשִׁיב אָזְנֶךָ <br/><br/> נִשְׁמַת פְּזוּרִים יָרֹנּוּ בְּאַרְצוֹת שִׁבְיָם</p></blockquote>
<blockquote><p>זְמִירָתְךָ יְזַמְּרוּ הַמַּשְׁבִּיחַ שְׁאוֹן יַמִּים וְדָכְיָם</p></blockquote>
<blockquote><p>אֹמְרִים וְאִלּוּ פִינוּ מָלֵא שִׁירָה כַּיָּם.</p></blockquote>
<p>לשמיני עצרת</p>