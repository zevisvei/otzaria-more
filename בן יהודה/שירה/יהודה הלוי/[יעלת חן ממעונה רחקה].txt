<h1>[יעלת חן ממעונה רחקה]</h1>
יהודה הלוי
<blockquote><p>יַעֲלַת חֵן מִמְּעוֹנָהּ רָחֲקָה,</p></blockquote>
<blockquote><p>אוֹהֲבָהּ כּוֹעֵס –­ וְלָמָּה צָחֲקָה?</p></blockquote>
<blockquote><p>צָחֲקָה עַל בַּת אֱדוֹם וּבְנוֹת עֲרָב</p></blockquote>
<blockquote><p>הַמְּבַקְשׁוֹת לַחֲשֹׁק דּוֹד חָשְׁקָה!</p></blockquote>
<blockquote><p>הֵן פְּרָאִים הֵם – וְאֵיךְ יִדְמוּ אֱלַי</p></blockquote>
<blockquote><p>יַעֲלָה עַל הַצְּבִי הִתְרַפְּקָה?</p></blockquote>
<blockquote><p>אֵי נְבוּאָה, אֵי מְנוֹרָה, אֵי אֲרוֹן</p></blockquote>
<blockquote><p>הַבְּרִית, אֵי הַשְּׁכִינָה דָּבְקָה?</p></blockquote>
<blockquote><p>אַל, מְשַׂנְאַי, אַל תְּכַבּוּ אַהֲבָה,</p></blockquote>
<blockquote><p>כִּי תְכַבּוּהָ – וְהִיא אֵשׁ נִשְּׁקָה! <br/></p></blockquote>