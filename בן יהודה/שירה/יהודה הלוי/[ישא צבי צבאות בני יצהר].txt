<h1>[ישא צבי צבאות בני יצהר]</h1>
יהודה הלוי
<blockquote><p>יִשָׂא צְבִי צִבְאוֹת בְּנֵי יִצְהָר</p></blockquote>
<blockquote><p>מֵאֹהֲבוֹ שָׁלוֹם כְּמוֹ נָהָר</p></blockquote>
<blockquote><p>הֵילֵל אֲשֶׁר נִמְשַׁךְ אֱלֵי בֵית עָשׁ</p></blockquote>
<blockquote><p>וּבְרוֹשׁ אֲשֶׁר חֻבַּר אֱלֵי תִדְהָר</p></blockquote>
<blockquote><p>גִּבְעַת לְבוֹנָה הִיא וְהוּא הַר מֹר</p></blockquote>
<blockquote><p>מַה נָּעֲמָה גִבְעָה וּמַה טּוֹב הָר</p></blockquote>
<blockquote><p>מִיוֹם עֲלוֹתוֹ אֶל פְּאַת מַעְרָב</p></blockquote>
<blockquote><p>לֹא שָׁאֲלוּ עִמוֹ עֲלוֹת סַהַר</p></blockquote>
<blockquote><p>כַּמָּה הֲלִינוֹתִי עֲלֵי לִבִּי</p></blockquote>
<blockquote><p>יַעַן לְרֹצֵץ אַחֲרָיו מִהַר</p></blockquote>
<blockquote><p>שָׁכַח וְהִזְכַּרְתִּיו וְלֹא נִזְכָּר</p></blockquote>
<blockquote><p>שָׁגָה וְהִזְהַרְתִּיו וְלֹא נִזְהָר</p></blockquote>
<blockquote><p>לֵאמֹר הֲתָרוּץ אַחֲרֵי בֹגֵד</p></blockquote>
<blockquote><p>הוּא בֶאֱמֶת חָכָם וְאַתְּ נִמְהָר</p></blockquote>
<blockquote><p>כִּי סוֹדְךָ תוֹצֵא לְפָנָיו יוֹם</p></blockquote>
<blockquote><p>לִבּוֹ עֲלֵי סוֹדוֹ כְּבֵית סֹהַר</p></blockquote>
<blockquote><p>דּוֹדִים זְהָבָם לָךְ מְלֵא סִיגִים</p></blockquote>
<blockquote><p>וּזְהָבְךָ לָהֶם מְלֵא טֹהַר</p></blockquote>
<blockquote><p>לֹא הֶאֱמִינוּ בָךְ עֲלֵי סוֹדָם</p></blockquote>
<blockquote><p>אֵיךְ יֹאמְרוּ לָךְ עוֹד רְחַץ וּטְהָר. <br/><br/> בקחהו את בת בן מהאגר לאשה.</p></blockquote>