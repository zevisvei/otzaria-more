<h1>[שם אלוהים אודה בשיחי אשר בידו נפש כל-חי]</h1>
יהודה הלוי
<blockquote><p>שֵׁם אֱלֹהִים אוֹדֶה בְשִׂיחָי אֲשֶׁר בְּיָדוֹ נֶפֶשׁ כָּל-חָי <br/><br/> יַד אֱלוֹהַּ כֹּל רָם וְנַעְלָה</p></blockquote>
<blockquote><p>רֹאשׁ לְכָל-סִבָּה וַעֲלִילָה</p></blockquote>
<blockquote><p>לַחֲזוֹתוֹ עַיִן כָּלָה</p></blockquote>
<blockquote><p>וּמִבְּשָׂרִי לְלִבִּי נִגְלָה <br/><br/> אֶחֱזֶה שַׁדַּי מִנְּתָחָי אֲשֶׁר בְּיָדוֹ נֶפֶשׁ כָּל-חָי <br><br/> הַמְכוֹנֵן נֶפֶשׁ עֲרוּמָה</br></p></blockquote>
<blockquote><p>בֶּאֱנוֹשׁ מַשְׂכֶּלֶת חֲכָמָה</p></blockquote>
<blockquote><p>וּמִמְּאוֹר נֵר שֵׂכֶל וְחָכְמָה</p></blockquote>
<blockquote><p>זָהֳרָהּ לָטֹהַר נְעִימָה <br/><br/> בָּהּ שְׁנוֹת יָמַי גַּם יְרָחָי אֲשֶׁר בְּיָדוֹ נֶפֶשׁ כָּל-חָי <br><br/> וַעֲלוֹת לִיסוֹדָהּ תְּאַוֶּה</br></p></blockquote>
<blockquote><p>וְאֶל דּוֹדָהּ כָּל-יוֹם תְּקַוֶּה</p></blockquote>
<blockquote><p>וְדֵי הֱיוֹתָהּ בְּקִרְבִּי תְּצַוֶּה</p></blockquote>
<blockquote><p>יַעֲרֹף לִקְחִי וַאֲחַוֶּה <br/><br/> מַעֲשֵׂה יוֹצְרָהּ מִשְּׁבָחַי אֲשֶׁר בְּיָדוֹ נֶפֶשׁ כָּל-חָי <br><br/> דּוֹר לְדוֹר יִחוּדוֹ יְעִידוּן</br></p></blockquote>
<blockquote><p>מַעֲשָׂיו כִּי יִכְלוּן וְיֹאבְדוּן</p></blockquote>
<blockquote><p>וְהוּא לְבַדּוֹ יִשְׁאַר וְיָדוּן</p></blockquote>
<blockquote><p>עַל-מְתִים בַּסֵּתֶר יְזִידוּן <br/><br/> וּמִזְּבֻל הִשְׁקִיף עַל-אֳרָחָי אֲשֶׁר בְּיָדוֹ נֶפֶשׁ כָּל-חָי <br><br/> הַט לְעַבְדֶּךָ בֶּן-אֲמָתְךָ</br></p></blockquote>
<blockquote><p>הֵן בְּעָמְדוֹ נֶגֶד עֲדָתְךָ</p></blockquote>
<blockquote><p>יוֹם בְּעַד חֶבֶל נַחֲלָתְךָ</p></blockquote>
<blockquote><p>אֶעֱטֹף לְךָ בִּבְנֵי בְרִיתְךָ <br/><br/> וַאֲסַפְּרָה שִׁמְךָ לְאֶחָי אֲשֶׁר בְּיָדוֹ נֶפֶשׁ כָּל-חָי. <br/></p></blockquote>