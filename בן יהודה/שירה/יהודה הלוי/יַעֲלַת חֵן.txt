<h1>יַעֲלַת חֵן</h1>
יהודה הלוי
<p><a href="#fn:1" id="fnref:1" title="see footnote"><sup>1</sup></a></p>
<blockquote><p>יַעֲלַת־חֵן, מִמְּעוֹנָה רָחֲקָה, / אֹהֲבָהּ כֹּעֵס<a href="#fn:2" id="fnref:2" title="see footnote"><sup>2</sup></a> – וְלָמָּה צָחֲקָה?</p> <p>צָחֲקָה עַל בַּת־אֱדוֹם<a href="#fn:3" id="fnref:3" title="see footnote"><sup>3</sup></a> וּבְנוֹת עֲרָב / הַמְבַקְשׁוֹת לַחֲשֹׁק דּוֹד חשְׁקָה<a href="#fn:4" id="fnref:4" title="see footnote"><sup>4</sup></a>!</p> <p>הֵן פְּרָאִים הֵם – וְאֵיךְ יִדְמוּ אֱלֵי / יַעֲלָה עַל־הַצְּבִי הִתְרַפְּקָה<a href="#fn:5" id="fnref:5" title="see footnote"><sup>5</sup></a>?</p> <p>אֵי נְבוּאָה, אֵי מְנוֹרָה, אֵי אֲרוֹן / הַבְּרִית, אֵי הַשְּׁכִינָה דָּבְקָה<a href="#fn:6" id="fnref:6" title="see footnote"><sup>6</sup></a>?</p> <p>אַל־מְשַׂנְּאַי, אַל תְּכַבּוּ אַהֲבָה / כִּי תְכַבּוּהָ וְהִיא אֵשׁ נִשְּׁקָה<a href="#fn:7" id="fnref:7" title="see footnote"><sup>7</sup></a>!</p></blockquote>
<ol><li id="fn:1"><p>גם שיר זה שיך לסוג שירי הגאולה, והיא כעין שיר אהבה. האוהב כועס עם אהובתו. אחרות חושבות שעתה יתקרב אליהן. אבל האהובה בטוחה, כי לא יארך הזמן והוא ישוב אליה. <a href="#fnref:1" title="return to body"> ↩</a></p></li> <li id="fn:2"><p><strong>יעלת חן</strong>: ישראל שרחק מארצו ושרוי בגלות. <strong>אוֹהבה</strong>: הקב"ה. <a href="#fnref:2" title="return to body"> ↩</a></p></li> <li id="fn:3"><p><strong>בת־אדום</strong>: הנוצרים. <a href="#fnref:3" title="return to body"> ↩</a></p></li> <li id="fn:4"><p><strong>המבקשות</strong> וכו‘: הם חושבות שד’ הפר בריתו עם ישראל, וכי יכרת ברית איתם. <a href="#fnref:4" title="return to body"> ↩</a></p></li> <li id="fn:5"><p><strong>יעלה</strong>: ישראל. <strong>הצבי</strong>: הקב"ה. <a href="#fnref:5" title="return to body"> ↩</a></p></li> <li id="fn:6"><p><strong>אי השכינה דבקה</strong>: היכן דבקה השכינה אם לא בישראל? <a href="#fnref:6" title="return to body"> ↩</a></p></li> <li id="fn:7"><p><strong>אל תכבו אהבה</strong>: ביני ובין הקב"ה. <strong>כי תכבוהּ</strong>: האם תבואו לכבות אותה. <strong>והלא אשׁ נשקה</strong>: אש לוהטת. <a href="#fnref:7" title="return to body"> ↩</a></p></li></ol>