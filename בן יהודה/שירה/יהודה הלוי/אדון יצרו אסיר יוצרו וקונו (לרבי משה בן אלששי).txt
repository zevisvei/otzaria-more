<h1>אדון יצרו אסיר יוצרו וקונו (לרבי משה בן אלששי)</h1>
יהודה הלוי
<h2 id="אדוןיצרואסיריוצרווקונוריהודההלוי">[אדון יצרו אסיר יוצרו וקונו] / ר' יהודה הלוי</h2>
<br/>
<blockquote><p>אֲדוֹן יִצְרוֹ אֲסִיר יוֹצְרוֹ וְקוֹנוֹ</p></blockquote>
<blockquote><p>וְאֵין רָצוֹן לְלִבּוֹ רַק רְצוֹנוֹ</p></blockquote>
<blockquote><p>אֲשֶׁר לָבַשׁ בְּמִצְרַיִם מְעִיל הוֹד</p></blockquote>
<blockquote><p>וְנִשְׁמַע עַד סְפָרַד פַּעֲמֹנוֹ</p></blockquote>
<blockquote><p>וְרָקַח מֶרְקְחֵי תוֹרָה בְּצוֹעַן</p></blockquote>
<blockquote><p>וְהֵרִיחוּ בְשִׁנְעָר קִנְּמוֹנוֹ</p></blockquote>
<blockquote><p>וְהִתְיַחֵד וּמוֹדָעָיו בְּדֵעוֹ</p></blockquote>
<blockquote><p>וְהִתְפָּרֵד וְרֵעוֹ רַעֲיוֹנוֹ</p></blockquote>
<blockquote><p>וְיָדוֹ גָלְלָה אֶבֶן גְּדוֹלָה</p></blockquote>
<blockquote><p>אֲשֶׁר עַל פִּי בְאֵר וַיַּשְׁקְ צֹאנוֹ</p></blockquote>
<blockquote><p>וְהֵשִׁיק אֶת נְכֹאתוֹ מִנְּכֹתֹה</p></blockquote>
<blockquote><p>וְהֵרִיק אֶת מְעוֹנוֹ מִמְּעוֹנוֹ</p></blockquote>
<blockquote><p>וְעֵץ דַּעַת וְעֵץ חַיִּים נְטוּעִים</p></blockquote>
<blockquote><p>בְּתוֹךְ לִבּוֹ וּפִרְיָם עַל לְשׁוֹנוֹ</p></blockquote>
<blockquote><p>אֱמוֹר לַדּוֹר וְאַל יִדְאַג בְּעוֹדוֹ</p></blockquote>
<blockquote><p>וְיָסִיר מִלְּבָבוֹ עִצְבוֹנוֹ</p></blockquote>
<blockquote><p>הֲיִפְחַד וַעֲדִינוֹ שַׂר צְבָאוֹ</p></blockquote>
<blockquote><p>וְעוֹרֵר אֶת חֲנִיתוֹ תַּחְכְּמוֹנוֹ</p></blockquote>
<blockquote><p>וְלָמָּה יֶחֱרַד הָעָם לְיַם סוּף</p></blockquote>
<blockquote><p>וְהַמַּטֶּה בְּיַד מֹשֶׁה גְּאוֹנוֹ.</p></blockquote>