<h1>[אלוהי משכנותיך ידידות]</h1>
יהודה הלוי
<blockquote><p>אֱלֹהַי, מִשְׁכְּנוֹתֶיךָ יְדִידוֹת</p></blockquote>
<blockquote><p>וְקִרְבָתְךָ בְּמַרְאֶה לֹא בְחִידוֹת</p></blockquote>
<blockquote><p>הֱבִיאַנִי חֲלוֹמִי מִקְדְּשֵׁי אֵל</p></blockquote>
<blockquote><p>וְשַׁרְתִּי מַלְאֲכוֹתָיו הַחֲמוּדוֹת</p></blockquote>
<blockquote><p>וְהָעוֹלָה וּמִנְחָתָהּ וְנִסְכָּהּ</p></blockquote>
<blockquote><p>וְסָבִיב תִּימְרוֹת עָשָׁן כְּבֵדוֹת</p></blockquote>
<blockquote><p>וְנָעַמְתִּי בְּשָׁמְעִי שִׁיר לְוִיִּם</p></blockquote>
<blockquote><p>בְּסוֹדֵיהֶם לְסֵדֶר הָעֲבֹדוֹת</p></blockquote>
<blockquote><p>הֱקִיצוֹתִי וְעוֹדִי עִמְּךָ אֵל</p></blockquote>
<blockquote><p>וְהוֹדֵיתִי, וְלָךְ נָאֶה לְהוֹדוֹת</p></blockquote>