<h1>[שחקים נקרעו להיות מעילים]</h1>
יהודה הלוי
<blockquote><p>שְׁחָקִים נִקְרְעוּ לִהְיוֹת מְעִילִים</p></blockquote>
<blockquote><p>וְצָבָא קִצְּצוּ לָהֶם פְּתִילִים</p></blockquote>
<blockquote><p>יְאַו סַהַר הֱיוֹת שַׂהְרֹן וְכִימָה</p></blockquote>
<blockquote><p>תְאַוֶּה לִהְיוֹת גַּם הִיא עֲגִילִים</p></blockquote>
<blockquote><p>לְשֶׁמֶשׁ תִּהֲלַךְ עַל הָאֲדָמָה</p></blockquote>
<blockquote><p>אֲצוּלַת הוֹד יְלָדוּהָ אֲצִילִים</p></blockquote>
<blockquote><p>אֲשֶׁר תַּחְנֶה חֲנוֹת שֶׁמֶשׁ בְּהִלָּהּ</p></blockquote>
<blockquote><p>בְּאֹהָלִים אֲרָגוּם הָאֲהָלִים</p></blockquote>
<blockquote><p>תְּמַהּ אֵיךְ יַעֲשׂוּ סֻכָּה לְשֶׁמֶשׁ</p></blockquote>
<blockquote><p>הֲשֶׁמֶשׁ תַּחֲנֶה תַּחַת צְלָלִים <br/></p></blockquote>