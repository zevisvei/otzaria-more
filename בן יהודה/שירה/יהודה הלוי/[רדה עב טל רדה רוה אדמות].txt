<h1>[רדה עב טל רדה רוה אדמות]</h1>
יהודה הלוי
<blockquote><p>רְדָה עָב טַל רְדָה רַוֵּה אֲדָמוֹת</p></blockquote>
<blockquote><p>וְחַיֵּה הַנְּשָׁמוֹת הַנְּשַׁמּוֹת</p></blockquote>
<blockquote><p>וְאַט עַד אֶשְׂבְּעָה רָאֹה בְהָקִיץ</p></blockquote>
<blockquote><p>תְּמוּנוֹת שֶׁחֲזִיתִים בַּתְּנוּמוֹת</p></blockquote>
<blockquote><p>וְאוּלַי הֵם בְּמַרְאֶה לֹא בְחִידוֹת</p></blockquote>
<blockquote><p>וְאוּלַי צָדְקוּ הֵם הַחֲלוֹמוֹת</p></blockquote>
<blockquote><p>לְךָ הַיּוֹם לְךָ מֹצֵאת בְּשׂרָה</p></blockquote>
<blockquote><p>מְבַשֵּׂר טוֹב וּמַחְלִיץ הָעֲצָמוֹת</p></blockquote>
<blockquote><p>בְּבֹא מִמַּעֲרָב נֵר מַעֲרָבִי</p></blockquote>
<blockquote><p>וּמִיָּם הָעֲרָבָה יָם מְזִמּוֹת</p></blockquote>
<blockquote><p>אֲשֶׁר הוּשַׂם סְבִיב כָּל יָם גְּבוּל חוֹל</p></blockquote>
<blockquote><p>וְהוּשַׂם לוֹ גְּבוּל גָּבִישׁ וְרָאמוֹת</p></blockquote>
<blockquote><p>בְּלֵב כִּי לֹא רְאוּת עַיִן רְאִיָּה</p></blockquote>
<blockquote><p>חֲקַרְתִּיהוּ וּבַנְתִּי תַּעֲלֻמוֹת</p></blockquote>
<blockquote><p>הֲכִי יֵשׁ גּוּף יְסֻבּוּהוּ מְקוֹמוֹת</p></blockquote>
<blockquote><p>בְּתוֹכוֹ לֵב יְסֹבֵב עַל מְרוֹמוֹת</p></blockquote>
<blockquote><p>עֲדֵה גָאוֹן וְלָךְ יֵאוֹת וְיִגְאוּ</p></blockquote>
<blockquote><p>לְמַעַנְךָ עֲלֵי שַׁחַק אֲדָמוֹת</p></blockquote>
<blockquote><p>לְבָבוֹת מִתְּמוֹל חֵשֶׁק זְרַעְתָּם</p></blockquote>
<blockquote><p>וְהֵם הַיּוֹם לְךָ לִשְׂדֵי תְרוּמֹת</p></blockquote>
<blockquote><p>אֱסֹף לָךְ מִפְּרִיהֶם רָב תְּבוּאוֹת</p></blockquote>
<blockquote><p>אֲהָבִים שִׁבֳּלֵיהֶם לֹא צְנֻמּוֹת</p></blockquote>
<blockquote><p>וְרוּחַ תַּעֲבֹר עַל הַרְרֵי מֹר</p></blockquote>
<blockquote><p>וּבֵינוֹת הָעֲרוּגוֹת הָרְקוּמוֹת</p></blockquote>
<blockquote><p>תְּשַׁחֶרְךָ בְּכָל שַׁחַר וּמַרְפֵּא</p></blockquote>
<blockquote><p>כְנָפֶיהָ וּבִימִינָהּ נְעִימוֹת</p></blockquote>
<blockquote><p>וּמֵאֵת לֵב זְרַעְתּוֹ בַּיְדִידוּת</p></blockquote>
<blockquote><p>תְּשַׁלֶּם לָךְ שְׁלֹמֹה רַב שְׁלוֹמוֹת.</p></blockquote>