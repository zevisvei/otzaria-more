<h1>[קחה מן ההדס מנחת ענפיו]</h1>
יהודה הלוי
<blockquote><p>קְחָה מִן הַהֲדַס מִנְחַת עֲנָפָיו</p></blockquote>
<blockquote><p>אֲשֶׁר פָּרַשׂ עֲלֵי עַרְשָׂךְ כְּנָפָיו</p></blockquote>
<blockquote><p>אֲשֶׁר נָתַן רְפִידָתוֹ יְדִידוּת</p></blockquote>
<blockquote><p>וְרֶצֶף אַהֲבָה נָתַן רְצָפָיו</p></blockquote>
<blockquote><p>וְרוּחַ נֶאֱצַל מִבֵּית אֲצִילִים</p></blockquote>
<blockquote><p>נְשָׂאוֹ לַיְּדִיד רוּחַ נְשָׁפָיו</p></blockquote>
<blockquote><p>אֲמִיר בֹּשֶׂם יְנִיפוּהוּ נְשָׁמוֹת</p></blockquote>
<blockquote><p>וְיִזַּל מֹר וְנֹפֶת עַל מְנִיפָיו</p></blockquote>
<blockquote><p>סְעִיף תֹּמֶר וְצַמַּרְתּוֹ כְּלִיל חֵן</p></blockquote>
<blockquote><p>וְלִידִידוֹ תְּרוּפָה מִטְּרָפָיו</p></blockquote>
<blockquote><p>וְגַן נָעוּל שְׁמָרוּהוּ כְרוּבָיו</p></blockquote>
<blockquote><p>וּפַרְדֵּס חֵן סְבָבוּהוּ שְׂרָפָיו</p></blockquote>
<blockquote><p>קְרַב חָתָן וְאַל-תִּירָא, לְמַעַן</p></blockquote>
<blockquote><p>בְּיָדָךְ אוֹת לְהָפֵר אֶת-כְּשָׁפָיו. <br/></p></blockquote>