<h1>[שור אם קרעה בת שחר שחרות שריוניה]</h1>
יהודה הלוי
<blockquote><p>שׁוּר אִם קָרְעָה בַּת שַׁחַר שַׁחְרוּת שִׁרְיוֹנֶיהָ</p></blockquote>
<blockquote><p>אֶל קוֹל שִׁירֵי הַנַּעֲרָה וּלְקוֹל שִׁיר יוֹנֶיהָ <br/><br/> מָה אַטִּיף עַל בֵּית יִשְׂחָק עָנָף דּוֹמֶה שֹׁרֶשׁ</p></blockquote>
<blockquote><p>עַל מֵצַח יָמִים הוּחַק כִּי הוּא מִשׂרָה יוֹרֵשׁ</p></blockquote>
<blockquote><p>יִדְרשׁ לַעְלוֹת אֶל שַׁחַק אִישׁ לִקְנוֹתָהּ דֹּרֵשׁ <br/><br/> יִיטַב לָהֶם אוֹ יִחַר אִמְרוּ אֶל קוֹנֶיהָ</p></blockquote>
<blockquote><p>שׁוּבוּ כִּי נַחְלַת מִשְׂרָה תִּהְיֶה לַאדֹנֶיהָ <br/><br/> מֶרְקָחִים מִמֶּרְחַקִּים כַּנְפֵי רוּחַ רָכְבוּ</p></blockquote>
<blockquote><p>רֵיחַ בָּשְׂמֵי תַמְרוּקִים מִיַעֲלַת חֵן גָּנְבוּ</p></blockquote>
<blockquote><p>בַּעְבוּרָהּ סוֹד מַמְתִּיקִים עִתּוֹת דּוֹדִים קָרְבוּ <br/><br/> דּוֹדָהּ רֵד מַה תִּתְאַחַר לִרְעוֹת תּוֹךְ גַּנֶּיהָ</p></blockquote>
<blockquote><p>לַעֲרוּגַת אַהְבָה סוּרָה לִלְקֹט שׁוֹשַׁנֶּיהָ <br/><br/> דּוּדָאִים מִדַּדֶּיהָ…נָתְנוּ רֵיחַ</p></blockquote>
<blockquote><p>לָךְ תִּצְפּוֹן בִּרְבִידֶיהָ מֶגֶד אוֹר זֹרֵחַ</p></blockquote>
<blockquote><p>יַחֵל קָט לִמְגָדֶיהָ עַד יַשְׁלִים יָרֵחַ <br/><br/> כִּי סַהַר יִהְיֶה מָחָר חַד מִשַּׂהְרֹנֶיהָ</p></blockquote>
<blockquote><p>וּלְךָ תִּהְיֶה לִמְנוֹרָה תָּאִיר מִשְּׁכָּנֶיהָ <br/><br/> נָאוָה לָךְ עָפְרַת נָוֶה אוֹרָהּ שִׁבְעָתָיִם</p></blockquote>
<blockquote><p>תַּחְפִּירָה לוּלֵי מַסְוֵה כָּל-כּוֹכְבֵי שָׁמָיִם</p></blockquote>
<blockquote><p>רִמֹּנֵי סָעִיף רָוֶה שָׁמְרָם מֵעֵינָיִם <br/><br/> כִּי תוֹצִיאֵם מֵאַחַר צָעִיף צִפְעוֹנֶיהָ</p></blockquote>
<blockquote><p>אַךְ אַתְּ מֵהֶם אַל תִּירָא אֵין רוֹשׁ בִּפְתָנֶיהָ <br/><br/> נֶפֶשׁ גִּבְעַת הַלְּבוֹנָה אֶל הַר הַמּוֹר צָמְאָה</p></blockquote>
<blockquote><p>עַד אֵרְשָׂהּ לוֹ בֶּאְמוּנָה וּדְרוֹר קֵן לָהּ מָצְאָה</p></blockquote>
<blockquote><p>בָּרָה יָפָה כַלְּבָנָה כָּל מַהְלָל בָּה נִלְאָה <br/><br/> שַׁחַר פָּנֶיהָ שִׁחַר עַיִשׁ עַל בָּנֶיהָ</p></blockquote>
<blockquote><p>וּמְנוֹרַת חַן הַאִירָה אֶל עֵבֶר פָּנֶיהָ. <br/></p></blockquote>