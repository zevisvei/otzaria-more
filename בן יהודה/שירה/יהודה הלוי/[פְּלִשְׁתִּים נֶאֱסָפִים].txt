<h1>[פְּלִשְׁתִּים נֶאֱסָפִים]</h1>
יהודה הלוי
<blockquote><p>פְּלִשְׁתִּים נֶאֱסָפִים / וַאֲדוֹמִים שׁוֹסִים,</p> <p>אֵלֶּה בָרֶכֶב / וְאֵלֶּה בַסּוּסִים ­–</p> <p>וַאֲנַחְנוּ שִׁמְךָ / לְמִגְדַּל עֹז נָשִׂים:</p> <p>הֵפְלֵה חֲסָדֶיךָ, / מוֹשִׁיעַ חוֹסִים! <br/><br/> חוֹסִים הִבְטַחְתֶּם / יוֹם אֲשֶׁר יִסַּרְתֶּם,</p> <p>כִּי אָז לֹא מְאַסְתֶּם / וְעַתָּה לֹא נְעַלְתֶּם.</p> <p>נוֹשְׂאֵי עֹל קָמִים / וְמוֹרָאָם וְחִתָּם</p> <p>מְדַבְּרִים עַל לִבָּם / אַנְשֵׁי מִלְחַמְתָּם:</p> <p>רַבִּים אֲשֶׁר אִתָּ‑ / נוּ מֵאֲשֶׁר אוֹתָם –</p> <p>רַחֲמֶיךָ רַבִּים / כַּמַּיִם לַיָּם מְכַסִּים. <br/><br/> צוֹרֲרִים נִלְחָמִים / כְּפָרִיצֵי חַיּוֹת,</p> <p>אַלּוּפֵי אֱלִיפַז / עִם אֵילֵי נְבָיוֹת –</p> <p>וְנִבְהֲלוּ בֵינֵיהֶם / צְעִירֵי הַשֵּׂיוֹת</p> <p>וְאֵיך יִשְלַם עֵדֶר / יְנַהֲגוּהוּ אֲרָיוֹת?</p> <p>הֲלֹא בְּפִלְאֵי מַעֲשִׂים, / בִּגְבוּרוֹת וְנִסִּים! <br/><br/> נְתָנוּם עֲוֹנֵיהֶם / בִּידֵי מְעַנֵּיהֶם,</p> <p>וְאֵין לָהֶם מַעֲשִׂים / לְבָד בְּרִית קַדְמוֹנֵיהֶם</p> <p>וְלָשֵׂאת עֵת צָרָה / לְאֵל אֶת‑עֵינֵיהֶם,</p> <p>כְּעֵינֵי הָעֲבָדִים / אֶל יַד אֲדוֹנֵיהֶם –</p> <p>דַּלִּים וְנִמְאָסִים / בִּידֵי שָׂרֵי מִסִּים. <br/></p></blockquote>