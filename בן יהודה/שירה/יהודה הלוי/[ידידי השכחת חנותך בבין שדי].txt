<h1>[ידידי השכחת חנותך בבין שדי]</h1>
יהודה הלוי
<blockquote><p>יְדִידִי הֲשָׁכַחְתָּ חֲנֹתְךָ בְּבֵין שָׁדַי</p></blockquote>
<blockquote><p>וְלָמָּה מְכַרְתַּנִי צְמִיתֻת לְמַעְבִדָי</p></blockquote>
<blockquote><p>הֲלֹא אָז בְּאֶרֶץ לֹא זְרוּעָה רְדַפְתִּיךָ</p></blockquote>
<blockquote><p>וְשֵׂעִיר וְהַר פָּארָן וְסִינַי וְסִין עֵדָי</p></blockquote>
<blockquote><p>וְהָיוּ לְךָ דּוֹדַי וְהָיָה רְצוֹנְךָ בִּי</p></blockquote>
<blockquote><p>וְאֵיךְ תַּחֲלֹק עַתָּה כְּבוֹדִי לְבִלְעָדָי</p></blockquote>
<blockquote><p>דְּחוּיָה אֱלֵי שֵׂעִיר הֲדוּפָה עֲדֵי קֵדָר</p></blockquote>
<blockquote><p>בְּחוּנָה בְּכוּר יָוָן מְעֻנָּה בְּעֹל מָדָי</p></blockquote>
<blockquote><p>הֲיֵשׁ בִּלְתְּךָ גֹּאֵל וּבִלְתִּי אֲסִיר תִּקְוָה</p></blockquote>
<blockquote><p>תְּנָה-עֻזְּךָ לִי כִּי לְךָ אֶתְּנָה דוֹדָי. <br/></p></blockquote>