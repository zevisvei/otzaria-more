<h1>בלבי לך נטעים נעמנים (לרבי דונש בן אבי שכם)</h1>
יהודה הלוי
<p>לרבי דונש בן אבי שכם</p>
<blockquote><p>בְּלִבִּי לָךְ נְטָעִים נַעֲמָנִים</p></blockquote>
<blockquote><p>וְלִנְדֹדְךָ פְּצָעִים נֶאֱמָנִים</p></blockquote>
<blockquote><p>שְׁמָךְ אַזְכִּיר וְאֹרֶה רֹאשׁ בְּשָׂמִים</p></blockquote>
<blockquote><p>לְפֵרוּדְךָ וְאִינַק רֹאשׁ פְּתָנִים</p></blockquote>
<blockquote><p>וּמֵחַסְדְּךָ בְּשִׂפְתוֹתַי פְּנִינִים</p></blockquote>
<blockquote><p>וּמִנֹּדְךָ בְּכִלְיוֹתַי צְנִנִים</p></blockquote>
<blockquote><p>לְךָ שָׁלוֹם נְשָׂאוּהוּ אֲהָבַי</p></blockquote>
<blockquote><p>וְלֹא יוּכְלוּ שְׂאֵתוֹ הָענָנִים</p></blockquote>
<blockquote><p>כְּגַלֵּי יָּם אֲשֶׁר בֵּינִי וּבֵינְךָ</p></blockquote>
<blockquote><p>כְּרוּחוֹת כַּאֲדָמוֹת כִּמְעוֹנִים</p></blockquote>
<blockquote><p>יְדִיד אֶקְרָא חֲלוֹמִי בַעֲבוּרוֹ</p></blockquote>
<blockquote><p>לְאַט עַד אֶחֱזֶה גִּנַּת עֲדָנִים</p></blockquote>
<blockquote><p>לְאַט חַבְלֵי תְנוּמָה אַל תְּמוּשׁוּן</p></blockquote>
<blockquote><p>אֲדַבֶּר בּוֹ מְעַט פָּנִים בְּפָנִים</p></blockquote>
<blockquote><p>אֲשֶׁר הִכָּה בְמַטּוֹ צוּר כְּבֵדִי</p></blockquote>
<blockquote><p>עֲדֵי בָקַע בְּעֵינַי מַעְיָנִים</p></blockquote>
<blockquote><p>עֲזַבְתִּיו וַעֲזָבוּנִי זְמָמַי</p></blockquote>
<blockquote><p>וְתָעוּ מִלְּבָבִי רַעֲיוֹנִים</p></blockquote>
<blockquote><p>וְהֵן עֵינַי לְמִכְתַּב יַד אֲדֹנִי</p></blockquote>
<blockquote><p>כְּמוֹ עֵינֵי עֲבָדִים אֶל אֲדוֹנִים.</p></blockquote>
<br/>
<p>בהפרדו מאתו.</p>