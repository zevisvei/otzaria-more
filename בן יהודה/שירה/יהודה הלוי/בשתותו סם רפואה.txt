<h1>בשתותו סם רפואה</h1>
יהודה הלוי
<p>[233]</p>
<blockquote><p>אֵלִי רְפָאֵנִי וְאֵרָפֵא, / אַל יֶחֱרֶה אַפָּךְ וְאֶסָּפֶה!</p></blockquote>
<blockquote><p>סַמִּי וּמֶרְקָחִי לְךָ – בֵּין טוֹב / בֵּין רַע, וּבֵין חָזָק וּבֵין רָפֶה.</p></blockquote>
<blockquote><p>אַתָּה אֲשֶׁר תִּבְחַר וְלֹא אָנִי, / עַל דַּעְתְּךָ הָרַע וְהַיָּפֶה.</p></blockquote>
<blockquote><p>לֹא עַל רְפוּאָתִי אֲנִי נִסְמָךְ – / רַק אֶל רְפוּאָתְךָ אֲנִי צוֹפֶה.</p> <br/></blockquote>
<p>המשקל: המהיר. - תרגום הכתובת הערבית שעל גבי שיר זה בדיואן: “ואמר כאשר שתה משקה של רפואה”. 2. לך - שלך הם, פעולתם תלויה אפוא אך ורק ברצונך. 3. אתה - אתה הוא הבוחר, על דעתך (איוב י, ז) - שהרי יודע אתה.</p>