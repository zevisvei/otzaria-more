<h1>[הקולך זה אחי אחוה ואהבה]</h1>
יהודה הלוי
<blockquote><p>הֲקוֹלְךָ זֶה אֲחִי אַחְוָה וְאַהֲבָה</p></blockquote>
<blockquote><p>וּמִתְאַנֶּה לְרִיבִי לֹא כְאֵיבָה</p></blockquote>
<blockquote><p>בְּשָׁלְחֲךָ מִסְּלָעִים נַחֲלֵי שִׁיר</p></blockquote>
<blockquote><p>וְכִמְעַט קָט וְהָיוּ מֵי מְרִיבָה</p></blockquote>
<blockquote><p>נְתַתַּנִי בְשִׁירָתְךָ כְאָשֵׁם</p></blockquote>
<blockquote><p>וְאָנֹכִי נְקִי עָוֹן וְחוֹבָה</p></blockquote>
<blockquote><p>מְשַׁכְתַּנִי בְחוּט חַסְדְּךָ בְשִׁירָה</p></blockquote>
<blockquote><p>אֲשֶׁר מֵהַר אֱלֹהִים הִיא חֲצוּבָה</p></blockquote>
<blockquote><p>יְדַעְתִּיך וְהֵן שִׁירְךָ בְךָ עֵד</p></blockquote>
<blockquote><p>וְעַל שֹׁרֶשׁ אֱמֶת תָּעִיד תְּנוּבָה</p></blockquote>
<blockquote><p>חֲרוּזֵי שִׁיר אֲבָל טוּרֵי פְנִינִים</p></blockquote>
<blockquote><p>אֲבָל עָבִים מְרִיקִים טַל נְדָבָה</p></blockquote>
<blockquote><p>כְּמוֹהֶם כִּכְתָבָם תּוֹך לְבָבִי</p></blockquote>
<blockquote><p>חֲקוּקִים אוֹת בְּאוֹת תֵּיבָה בְתֵיבָה</p></blockquote>
<blockquote><p>קְחָה לְך מִקְּצַר יָמִים וְדֵעָה</p></blockquote>
<blockquote><p>תְּשׁוּרַת שִׁיר וְזָכְרֵהוּ לְטוֹבָה</p></blockquote>
<blockquote><p>מְחֵה חוֹבָה בְמֵי אַהֲבָה וְאַל נָא</p></blockquote>
<blockquote><p>תְּהִי חַטַּאת יְהוּדָה עוֹד כְּתוּבָה. <br/></p></blockquote>
<p>מרצה אותו לאחר שקצף עליו בשיר.</p>