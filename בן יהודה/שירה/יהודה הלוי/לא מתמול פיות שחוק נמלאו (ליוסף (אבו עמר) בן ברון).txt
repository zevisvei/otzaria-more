<h1>לא מתמול פיות שחוק נמלאו (ליוסף (אבו עמר) בן ברון)</h1>
יהודה הלוי
<p>ליוסף (אבוּ עמר) בן ברון</p>
<blockquote><p>לֹא מִתְּמוֹל פִּיּוֹת שְׂחוֹק נִמְלָאוּ</p></blockquote>
<blockquote><p>עַד כִּי בְךָ יוֹסֵף לְבָבוֹת גָּאוּ</p></blockquote>
<blockquote><p>בָּאוּ חֲרוּזִים לֹא קְרָאָם רַעְיוֹן</p></blockquote>
<blockquote><p>נִקְרֹה בְפִי נִקְרוּ וְלֹא נִקְרָאוּ</p></blockquote>
<blockquote><p>לֹא נִמְנְעוּ מִבֹּא בְרֶסֶן מִשְׁקְלֵי</p></blockquote>
<blockquote><p>הַשִּׁיר אֲבָל שָׁמְעוּ שְׁמָךְ וָבָאוּ</p></blockquote>
<blockquote><p>לֹא פִי יְהַלֶּלְךָ אֲבָל כִּי אֶכְתְּבָה</p></blockquote>
<blockquote><p>מִפִּי חֲסָדֶיךָ אֲשֶׁר יִקְרָאוּ</p></blockquote>
<blockquote><p>נָדִיב אֲשֶׁר נָתְנוּ פְּעָלָיו אֶל שְׁמוֹ</p></blockquote>
<blockquote><p>כַּנְפֵי נְשָׁרִים בַּמְּרוֹמִים דָּאוּ</p></blockquote>
<blockquote><p>ישֶׁר וְתֹם צָמְחוּ וְשָׂמְחוּ כִּי עֲלֵי</p></blockquote>
<blockquote><p>נַחַל עֲדָנָיו עֲנְפְּהֶם יִשָּׂאוּ</p></blockquote>
<blockquote><p>חָפֵץ לְהַסְתִּיר אֶת יְקָר זִכְרוֹ וְאֵיךְ</p></blockquote>
<blockquote><p>נִסָּיו בְּרֹאשׁ כָּל הָר וְלֹא יֵרָאוּ</p></blockquote>
<blockquote><p>אֵיךְ תִּמְרוֹת מֹר יַעֲלִים גֶּבֶר וְהֵן</p></blockquote>
<blockquote><p>נָגְעוּ קְצוֹת שַׁחַק הֲיִתְחַבָּאוּ</p></blockquote>
<blockquote><p>הֵא לָךְ מְעַט זִמְרַת זְמִירוֹתַי אֲשֶׁר</p></blockquote>
<blockquote><p>יִלְאוּ לְהַגִּיד בַּעֲדָךְ מָה רָאוּ</p></blockquote>
<blockquote><p>גַּם נֶחְפְּזוּ לָצֵאת בְּעֵת רָאוּ בְרַק</p></blockquote>
<blockquote><p>אוֹרְךָ וְלִקְרַאת חַסְדְּךָ יָצָאוּ. <br/></p></blockquote>