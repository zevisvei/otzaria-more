<h1>נַמְתָּ וְנִרְדַּמְתָּ</h1>
יהודה הלוי
<blockquote><p>נַמְתָּ וְנִרְדַּמְתָּ וְחָרֵד קָמְתָּ ­–</p></blockquote>
<blockquote><p>מָה הַחֲלוֹם הַזֶּה אֲשֶׁר חָלָמְתָ?</p></blockquote>
<blockquote><p>אוּלַי חֲלוֹמְךָ הֶרְאֲךָ שׂוֹנַאֲךָ</p></blockquote>
<blockquote><p>כִּי דַּל וְכִי שָׁפַל – וְאַתָּה רָמְתָּ?</p></blockquote>
<blockquote><p>אִמְרוּ לְבֶן‑הָגָר: אֱסֹף יַד גַּאֲוָה</p></blockquote>
<blockquote><p>מִבֶּן‑גְּבִרְתְּךָ אֲשֶׁר זָעָמְתָּ!</p></blockquote>
<blockquote><p>שָׁפָל רְאִיתִיךָ וְשׁוֹמֵם בַּחֲלוֹם –</p></blockquote>
<blockquote><p>אוּלַי בְּהָקִיץ כֵּן כְּבָר שָׁמָמְתָּ,</p></blockquote>
<blockquote><p>וּשְׁנַת תְּתַ"ץ תֻּתַּץ לְךָ כָּל‑גַּאֲוָה,</p></blockquote>
<blockquote><p>תֵּבוֹשׁ וְתֶחְפַּר מֵאֲשֶׁר זָמָמְתָּ.</p></blockquote>
<blockquote><p>הַאַתְּ אֲשֶׁר נִקְרַא שְׁמֶךְ פֶּרֶא אֱנוֹשׁ!</p></blockquote>
<blockquote><p>מַה כָּבְדָה יָדְךָ וּמָה עָצָמְתָּ!</p></blockquote>
<blockquote><p>הַאַתְּ מְקֹרָא פֻּם מְמַלִּל רַבְרְבָן</p></blockquote>
<blockquote><p>וַאְשֶׁר בְּקַדִּישֵׁי זְבוּל נִלְחָמְתָּ,</p></blockquote>
<blockquote><p>הַאַתְּ חֲסַף טִינָא בּרַגְלֵי פַרְזְלָא</p></blockquote>
<blockquote><p>בְּאַחֲרִית בָּאתָ וְהִתְרוֹמָמְתָּ,</p></blockquote>
<blockquote><p>אוּלַי נְגָפְךָ אֵל בְּאַבְנָא דִי‑מְחָת</p></blockquote>
<blockquote><p>צַלְמָא וְשִׁלֵּם לָךְ אֲשֶׁר הִקְדָּמְתָּ! <br/></p></blockquote>