<h1>[הַשָׂר עֲטֶרֶת כָּל יְדִידֶיךָ]</h1>
יהודה הלוי
<p>אבינצר בן אלישע האלכסנדרוני</p>
<br/>
<blockquote><p>הַשָׂר עֲטֶרֶת כָּל יְדִידֶיךָ</p> <p>דָּוֶה לְבָבִי עַל נְדֻדֶיךָ</p> <p>כִּי מַחֲלַת עֵינַי מְנָעַתְנִי</p> <p>לִנְשֹׁק פְּעָמֶיךָ וְיָדֶיךָ</p> <p>אַתָּה חֲכַם לֵבָב אֲשֶׁר שַׂמְתָּ</p> <p>בִּגְדֵי עֲנָוָה כָּל בְּגָדֶיךָ</p> <p>הַצְדֵּק אֱלֹהֶיךָ עֲלֵי כָל טוֹב</p> <p>וָרָע וְיָסוּרוּ פְחָדֶיךָ</p> <p>אִם נֶעְדְּרָה מִבֵּיתְךָ אָמָה</p> <p>דַּע כִּי בְנֵי יָמִים עֲבָדֶיךָ</p> <p>אִם הִיא קְנוּיַת כַּסְפְּךָ הִנֵּה</p> <p>שָׂרִים קְנוּיֵי רוֹב חֲסָדֶיךָ</p> <p>אֵיכָה תְהִי נֶעֱצָב וְהִיא פִדְיוֹן</p> <p>נַפְשְׁךָ וְנַפְשׁוֹת כָּל יְלָדֶיךָ</p> <p>וּבְטַח וְאַל תִּירָא וְאַל תֵּחָת</p> <p>כִּי מַלְאֲכֵי שָׁלוֹם פְּקִידֶיךָ.</p></blockquote>
<br/>
<p>מנחמו על מות שפחתו ומבקש סליחתו שלא בקרו מחמת כאב עינים.</p>