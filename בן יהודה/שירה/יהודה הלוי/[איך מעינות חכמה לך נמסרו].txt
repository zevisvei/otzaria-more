<h1>[איך מעינות חכמה לך נמסרו]</h1>
יהודה הלוי
<p>לרבי חננאל בן ישועה</p>
<br/>
<blockquote><p>אֵיךְ מַעְיְנוֹת חָכְמָה לְךָ נִמְסָרוּ</p></blockquote>
<blockquote><p>כִּי נַחֲלֵי בִין מִמְּךָ נִגָּרוּ</p></blockquote>
<blockquote><p>נוֹסַף עֲלֵיהֶם עוֹד רְצוֹן שֹׁכְנִי סְנֶה</p></blockquote>
<blockquote><p>כִּי תֹם וְכָל ישֶׁר בְּךָ חֻבָּרוּ</p></blockquote>
<blockquote><p>קוּמָה חֲנַנְאֵל בֶּן יְשׁוּעָה שֹׁרְרָה</p></blockquote>
<blockquote><p>חַסְדֵּי אֱלֹהַּ רַחֲמָיו גָּבָרוּ</p></blockquote>
<blockquote><p>יוֹם בּוֹ הֱקִימְךָ אֵל בְּתוֹךְ עַמּוֹ הֲלֹא</p></blockquote>
<blockquote><p>כָּל כּוֹכְבֵי שַׁחַק בְּזֹאת בֻּשָּׂרוּ</p></blockquote>
<blockquote><p>בָּעֵת אֲשֶׁר רָצָה אֱלֹהֶיךָ בְּךָ</p></blockquote>
<blockquote><p>אָז מַלְאֲכֵי מָרוֹם לְךָ עָזָרוּ</p></blockquote>
<blockquote><p>מַה לַּפְּתָאִים הֵן בְּךָ יִתְגּוֹרְרוּ</p></blockquote>
<blockquote><p>הָרֵם עֲלֵיהֶם יָד וְהֵם יֶחְסָרוּ</p></blockquote>
<blockquote><p>הִנֵּה אֲשֶׁר טָחוּ לְתָפֵל נִהְיָה</p></blockquote>
<blockquote><p>הַקִּיר אֲשֶׁר בָּנוּ אֲבָנָיו סָרוּ</p></blockquote>
<blockquote><p>שַׁלֵּם יְשַׁלֵּם אֵל גְּמוּל לָהֶם כְּחֹק</p></blockquote>
<blockquote><p>… אֲשֶׁר שִׁלֵּם בְּעָם נִגְזָרוּ</p></blockquote>
<blockquote><p>הָפַךְ לְדָגוֹן בּוֹ פְּלִשְׁתִּים גָּבְרוּ</p></blockquote>
<blockquote><p>נָפְלוּ כְּמוֹ נָפַל וְגַם נֶעְדָּרוּ</p></blockquote>
<blockquote><p>כָּל זֹאת בְּעֵת רָאוּ מְשַׂנְאֶיךָ הֲלֹא</p></blockquote>
<blockquote><p>נָפְלוּ בְּתוֹךְ שִׁיחָה אֲשֶׁר לָךָ כָּרוּ</p></blockquote>
<blockquote><p>מֵרַב חֲנַנְאֵל בֶּן יְשׁוּעָה יִדְרֹךְ</p></blockquote>
<blockquote><p>כּוֹכָב וְקָם שֵׁבֶט וְלִי יָקָרוּ</p></blockquote>
<blockquote><p>אֵלֶּה חֲסָדֶיךָ וְעוֹד שֶׁנּוֹתְרוּ</p></blockquote>
<blockquote><p>אַלְפֵי רְבָבוֹת מַאֲשֶׁר עָבָרוּ. <br/></p></blockquote>