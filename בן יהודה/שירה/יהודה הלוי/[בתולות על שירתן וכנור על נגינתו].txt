<h1>[בתולות על שירתן וכנור על נגינתו]</h1>
יהודה הלוי
<blockquote><p>בְּתוּלוֹת עַל שִׁירָתָן וְכִנּוֹר עַל נְגִינָתוֹ</p></blockquote>
<blockquote><p>לַעֲלֹז הַיּוֹם בְּחָתָן יֹצֵא מֵחֻפָּתוֹ <br/><br/> הֵיכָל כָּבוֹד כֻּלּוֹ וְאֶבְרַת שַׁדַּי צִלּוֹ</p></blockquote>
<blockquote><p>צְאוּ וּרְאוּ קְהָלוֹ כָּעֲטָרָה שֶׁעִטְּרָה-לוֹ</p></blockquote>
<blockquote><p>אִמּוֹ בְּיוֹם חֲתֻנָּתוֹ <br/><br/> יוֹרֵשׁ מִשְׂרַת יוֹלְדָיו אֹהֶל נֶאְמְנוּ יְתֵדָיו</p></blockquote>
<blockquote><p>וְגַם הוּא הוֹצִיא חֲסָדָיו וְכָבוֹד עָשָׂה עַמּוּדָיו</p></blockquote>
<blockquote><p>וּנְדִיבוֹת רְפִידָתוֹ <br/><br/> מְקָנְאָיו יֹאמְרוּ אַשְׁרָיו בְּשַׁלְּמוֹ לָאֵל נְדָרָיו</p></blockquote>
<blockquote><p>כִּי יְמַלֵּא מְקוֹם הוֹרָיו וּבְחִצִּים מִבְּנֵי נְעוּרָיו</p></blockquote>
<blockquote><p>יְמַלֵּא אֶת-אַשְׁפָּתוֹ <br/><br/> כָּזֹאת תִּהְיֶה מִשְׁאֶלֶת בַּיִת וָהוֹן וּמֶמְשֶׁלֶת</p></blockquote>
<blockquote><p>וְאֵשֶׁת נְעוּרִים מַשְׂכֶּלֶת וְיוֹתֵר מִזֹּאת לְתוֹחֶלֶת</p></blockquote>
<blockquote><p>יְיָ הוּא נַחֲלָתוֹ <br/><br/> זְמַנּוֹ לְמַלֹּאת תַּאֲוָה רֹאשׁוֹ מָשׂוֹשׂ וְחֶדְוָה</p></blockquote>
<blockquote><p>וְסוֹפוֹ אַחֲרִית וְתִקְוָה וְלִהְיוֹת סֻכַּת שַׁלְוָה</p></blockquote>
<blockquote><p>סְבִיבוֹתָיו סֻכָּתוֹ. <br/></p></blockquote>