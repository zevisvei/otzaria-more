<h1>[בדמי גביעינו הבה נכבה אש צלעינו]</h1>
יהודה הלוי
<blockquote><p>בִּדְמֵי גְבִיעֵינוּ הָבָה נְכַבֶּה אֵשׁ צְלָעֵינוּ</p></blockquote>
<blockquote><p>מֵי אַגְּנוֹת שׁהַם מַהְרוּ לְהַשְׁקוֹת לֵב אֲשֶׁר חָרָד</p></blockquote>
<blockquote><p>יָגוֹן אֲהָה נָהַם עָלַי כְּפַרְעֹה בִּי אֱמֶת מָרָד</p></blockquote>
<blockquote><p>הָבוּ לְבַל אֶדְהַם אֶמְסֹר בְּאֵשׁ נִלְקַח בְּתוֹךְ בָּרָד</p></blockquote>
<blockquote><p>כִּי הוּא לְנִגְעֵנוּ מַרְפֵּא וּבוֹ רַק שֵׁעֲשׁוּעֵינוּ. <br/><br/> חֶרֶס בְּתוֹךְ מִזְרָק תּוּגַת אֱנוֹשׁ רָאֲתָה וְנִתָּעָה</p></blockquote>
<blockquote><p>עֵת עַל יְלֵל זָרַק אוֹרָהּ וְהִיא הֹלְכָה וְנִבְקָעָה</p></blockquote>
<blockquote><p>אוֹרָיו כְּמוֹ בָרָק רָצִים בְּנִיב לָאֵל וְלִישׁוּעָה</p></blockquote>
<blockquote><p>וַהְמוֹן יְדֻעֵינוּ קֹרְאִים אֱמֶת בַּנְתָּה לְרֵעֵנוּ. <br/><br/> תֹּאַר כְּרוּב מִמְשַׁח סוֹכֵךְ דְּמוּת שֶׁמֶשׁ בְּצָהֲרָיִם</p></blockquote>
<blockquote><p>כָּל-אוֹר לְנֶגְדָּךְ שַׁח עֻמַּם ואַתְּ תַּאֲוָה לְעֵינָיִם</p></blockquote>
<blockquote><p>וּבְהוֹד וְחֵן מָשַׁח אֵל אֹתְך… בְּמַחְנָיִם</p></blockquote>
<blockquote><p>וּצְבָא מְרֵעֵינוּ רַבֶּה וְרֻנַּנְתָּ לְיִשְׁעֵנוּ. <br/><br/> צִבְאוֹת בְּנֵי שַׁחַק מִמְּךָ צְבִי חֵן לָמְדוּ גַאְוָה</p></blockquote>
<blockquote><p>כִּי זִכְרְךָ הֻחַק גַּם עֹז וְלָךְ חֶמְדָּה לְךָ תַאְוָה</p></blockquote>
<h2 id="_____________">_ _ _ _ _ _ _ _ _ _ _ _ _</h2>
<blockquote><p>רַמְתָּ וְשׁוֹעֵנוּ אָכֵן וּבִלְבָד אַתְּ רְקִיעֵנוּ. <br/><br/> מַה-לָּךְ עֲלֵי-אֶרֶץ תֵּלֵך וְתוֹךְ הַלֵּב נְוָתֶךָ</p></blockquote>
<blockquote><p>כִּי דַת אֲדוֹן עֶרֶץ שַׁמְתָּ עֲבוֹדָתְךָ וְדָתֶךָ</p></blockquote>
<blockquote><p>עַד לֵב בְּשִׁיר מֶרֶץ יִקְרָא לְהַשְׁקוֹת אַהֲבָתֶךָ</p></blockquote>
<blockquote><p>בִּדְמֵי גְבִיעֵינוּ הָבָה נְכַבֶּה אֵשׁ צְלָעֵינוּ. <br/></p></blockquote>