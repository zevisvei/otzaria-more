<h1>[אני קטון מאוד מן החסדים]</h1>
יהודה הלוי
<blockquote><p>אֲנִי קָטֹן מְאֹד מִן הַחֲסָדִים</p></blockquote>
<blockquote><p>וְנָקֵל מִהְיוֹת עֶבֶד עֲבָדִים</p></blockquote>
<blockquote><p>בְּמִבְחַנַּי תְּשׁוּעָתְךָ לְעֵינָי</p></blockquote>
<blockquote><p>וְנִסֶּיךָ לְנִסְיוֹנַי עֲתִידִים</p></blockquote>
<blockquote><p>גְּמוּלוֹת חַסְדְּךָ אַלְפֵי רְבָבוֹת</p></blockquote>
<blockquote><p>וְתַגְמוּלִי שְׁבָחַי לָךְ אֲחָדִים</p></blockquote>
<blockquote><p>דְּבָרַי מֵהָגוֹת חַסְדָּךְ יְגֵעִים</p></blockquote>
<blockquote><p>וְיָדִי מִפְּרֹשׂ נֶגְדָּךְ כְּבֵדִים</p></blockquote>
<blockquote><p>הֲכִי אַשְׁרֵי אֱנוֹשׁ יוּכַל לְעָבְדָּךְ</p></blockquote>
<blockquote><p>כְּמַלְאָכִים יְשָׁרְתוּךָ תְּמִידִים</p></blockquote>
<blockquote><p>וּכִמְרוֹמִים אֲשֶׁר אַלְפֵי פְעָמִים</p></blockquote>
<blockquote><p>לְךָ מִשְׁתַּחֲוִים כָּל יוֹם וּמוֹדִים. <br/></p></blockquote>