<h1>[יביאון דברים מעטי חסדים]</h1>
יהודה הלוי
<blockquote><p>יְבִיאוּן דְּבָרִים מְעַטֵּי חֲסָדִים</p></blockquote>
<blockquote><p>יְלָדִים בְּשֶׁבַח אֲבִיהֶם לְמֵדִים</p></blockquote>
<blockquote><p>הֲלִיכַת הֲדֹמוֹ לְשַׁחֵר דְּבִירוֹ</p></blockquote>
<blockquote><p>יְבֹאוּן לְפָנָיו מְלֵאֵי פְחָדִים</p></blockquote>
<blockquote><p>וְיֵרְעוּן בְּקֹצֶר לְשׁוֹנָם בְּהוֹדוֹ</p></blockquote>
<blockquote><p>וְלָכֵן בְּפִיהֶם יְקָרוֹ מְעִידִים</p></blockquote>
<blockquote><p>דְוֻיִם לְחֶטְאָם עֲדֵי יַד אֲדֹנָם</p></blockquote>
<blockquote><p>סְלִיחָה יְצַפּוּ כְּעֵינֵי עֲבָדִים</p></blockquote>
<blockquote><p>הֲגִיגִי תְקַבֵּל אֱלֹהַי בְּעַד סוֹד</p></blockquote>
<blockquote><p>יְשָׁרִים מְאֹד אֶל דְּבָרְךָ חֲרֵדִים</p></blockquote>
<blockquote><p>בְּעוֹד הַנְּשָׁמוֹת בְּקִרְבָּם עֲצֻרוֹת</p></blockquote>
<blockquote><p>לְשִׁמְךָ בְּתוֹדָה מְבָרְכִים וּמוֹדִים. <br/></p></blockquote>