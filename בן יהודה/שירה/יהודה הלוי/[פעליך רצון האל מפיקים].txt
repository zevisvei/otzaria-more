<h1>[פעליך רצון האל מפיקים]</h1>
יהודה הלוי
<blockquote><p>פְּעָלֶיךָ רְצוֹן הָאֵל מְפִיקִים</p></blockquote>
<blockquote><p>וְעַל מֵצַח זְמָן הֵם כַּעֲנָקִים</p></blockquote>
<blockquote><p>וְיָדֶיךָ כְּעָב טַל בַּקְּצִירִים</p></blockquote>
<blockquote><p>וְכַאְפִיקִים בְּהֵעָצֵר שְׁחָקִים</p></blockquote>
<br/>
<blockquote><p>שְׁאָר טוֹב לַזְּמָן לָשִׂים שְׁאֵרִית</p></blockquote>
<blockquote><p>וְלַחֶסֶד יְסוּדָתוֹ לְהָקִים</p></blockquote>
<blockquote><p>וּפָלִיט מִמְּתֵי הַשֵׁם וּמַפְלִיט</p></blockquote>
<blockquote><p>שְׂרִידֵי עֹז בְּעִתּוֹתֵי מְצוּקִים</p></blockquote>
<br/>
<blockquote><p>יְבֹאֻנוּ חֲסָדֶיךָ חֲלִיפוֹת</p></blockquote>
<blockquote><p>נְעִימוֹת יוֹם לְיוֹם לִי מַעֲנִיקִים</p></blockquote>
<blockquote><p>וְיוֹם הִגָּמְלִי מִמַּעֲדַנֵּי</p></blockquote>
<blockquote><p>זְמַנִּי שׁד כְּבוֹדָם לִי מְנִיקִים</p></blockquote>
<br/>
<blockquote><p>עֲזַרְתַּנִי בְּיוֹם צָבְאוּ מְצוּקוֹת</p></blockquote>
<blockquote><p>וְיָמִים אַחֲרַי חֶרֶב מְרִיקִים</p></blockquote>
<blockquote><p>וְקָרַבְתָּ בְעֵת רָחְקוּ קְרֹבַי</p></blockquote>
<blockquote><p>וְתִצְדַּק יוֹם לְשׁוֹנוֹת מַחֲלִיקִים</p></blockquote>
<br/>
<blockquote><p>וּמַה תַּגְמוּל בְּיָדִי מֵחֲסָדִים</p></blockquote>
<blockquote><p>לְשָׁעוֹת תַּעֲנִיק לִי וַחֲלָקִים</p></blockquote>
<blockquote><p>לְבַד מִלֵּב אֲשֶׁר יַעְטֹף וְנֶפֶשׁ</p></blockquote>
<blockquote><p>כְּאַיָּל תַּעֲרֹג עַל הָאֲפִיקִים</p></blockquote>
<br/>
<blockquote><p>לְהַשְׁלִים חָקְךָ מֵאֵל וְלָשִׂים</p></blockquote>
<blockquote><p>בְּסֵפֶר טוּב פְּעָלֶיךָ חֲקֻקִים</p></blockquote>
<blockquote><p>וְלִצְפֹּן לָךְ נְעִימוֹת נִצְפְּנוּ אֶל</p></blockquote>
<blockquote><p>יְרֵאָיו בַּאֲמִתּוֹ מַחֲזִיקִים</p></blockquote>
<br/>
<blockquote><p>וְיָמֶיךָ לְמַלְּאֹת כַּאֲשֶׁר שָׂם</p></blockquote>
<blockquote><p>בְּפִיוֹת טַעֲמֵי זִכְרָךְ מְתוּקִים.</p></blockquote>