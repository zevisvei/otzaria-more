<h1>[שפת אודם וטורים מפנינים]</h1>
יהודה הלוי
<blockquote><p>שְׂפַת אֹדֶם וְטוּרִים מִפְּנִינִים</p></blockquote>
<blockquote><p>וְעֵינַיִם כְּמוֹ חִצִּים שְׁנוּנִים</p></blockquote>
<blockquote><p>וְרַקַּת הוֹד כְּשׁוֹשַׁנָּה אֲדֻמָּה</p></blockquote>
<blockquote><p>וּפָנִים נִטְּעוּ בָהֶם עֲדָנִים</p></blockquote>
<blockquote><p>יְצֻקִים עַל סְעִיף חֵן מִבְּדֹלַח</p></blockquote>
<blockquote><p>וְעַל-עֶרֶשׂ אֱמוּנִים הֵם אֱמוּנִים</p></blockquote>
<blockquote><p>נְצוּרִים אַךְ חֳלָיֵי אַהֲבָתוֹ</p></blockquote>
<blockquote><p>בְּלֵב חשֵׁק חֳלָיִים נֶאֱמָנִים</p></blockquote>
<blockquote><p>בְּאֵשׁ חֵשֶׁק מְרֹרִים שִׂבְּעוּהוּ</p></blockquote>
<blockquote><p>וְהִרְווּהוּ בְּפֵרוּד רֹאשׁ פְּתָנִים</p></blockquote>
<blockquote><p>אֲנִי אַשְׁבִּיעֲךָ שַׂר הַצְּבָאִים</p></blockquote>
<blockquote><p>צְבִי עֶדְיִי לְהָנִיס הַיְגוֹנִים</p></blockquote>
<blockquote><p>בְּלַיִל זֶה בְּחֶבְרָתְךָ לְהַצְבִּיא</p></blockquote>
<blockquote><p>לְלֵב דָּוֶה וְדַל צִבְאֵי שְׂשׂוֹנִים. <br/></p></blockquote>