<h1>[יקרך עד עלי תעצומך]</h1>
יהודה הלוי
<blockquote><p>יְקָרְךָ עֵד עֲלֵי תַעֲצֻמֶךָ</p></blockquote>
<blockquote><p>יְחַו אֲמָרוֹת אֲמָרוֹת טְהוֹרוֹת <br/><br/> הִצַּבְתָּ גְבוּלוֹת</p></blockquote>
<blockquote><p>לַצָּבָא מְסִלּוֹת</p></blockquote>
<blockquote><p>בְּעוֹד יוֹמָם וְלֵילוֹת</p></blockquote>
<blockquote><p>מֵהוֹדְךָ אֲצוּלוֹת <br/><br/> דְּבָרְךָ דּוֹר לְדוֹר בִּמְרוֹמֶךָ</p></blockquote>
<blockquote><p>דְּבַר גְּבוּרוֹת וְנִצָּב לְדֹרוֹת <br/><br/> וַיּוֹדוּ עֲבָדִים</p></blockquote>
<blockquote><p>גְּמַלְתָּמוֹ חֲסָדִים</p></blockquote>
<blockquote><p>וּכְחַכֵּי גְדוּדִים</p></blockquote>
<blockquote><p>הַפֹּרֵשׂ מְצוֹדִים <br/><br/> בְּכוֹרְךָ יְחַכֶּה אֶת שְׁמֶךָ</p></blockquote>
<blockquote><p>לְיוֹם עֲבָרוֹת לְעֶזְרָה בַצָּרוֹת <br/><br/> דַּבֵּר טוֹב עֲלֵיהֶם</p></blockquote>
<blockquote><p>וַהְמוֹן גֹּעֲלֵיהֶם</p></blockquote>
<blockquote><p>הָסֵר מֵעֲלֵיהֶם</p></blockquote>
<blockquote><p>וּתְקַע אָהֳלֵיהֶם <br/><br/> בְּעִירְךָ וַעְנֵה בִשְׁלוֹמֶךָ</p></blockquote>
<blockquote><p>בְּרֹב בְּשֹׂרוֹת שָׁלוֹם כַּנְּהָרוֹת <br/><br/> הוֹד עֹטֶה כְשַׂלְמָה</p></blockquote>
<blockquote><p>עֹשֶׂה עָשׁ וְכִימָה</p></blockquote>
<blockquote><p>וּבְסַהַר וְחַמָּה</p></blockquote>
<blockquote><p>מֵאִיר לָאֲדָמָה <br/><br/> בְּאוֹרְךָ נֵר לְכָל עוֹלָמֶךָ</p></blockquote>
<blockquote><p>וְכַמְּנֹרוֹת הִתְקַנְתָּ מְאֹרוֹת. <br/></p></blockquote>