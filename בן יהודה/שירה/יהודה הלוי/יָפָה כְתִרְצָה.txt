<h1>יָפָה כְתִרְצָה</h1>
יהודה הלוי
<blockquote><p>יָפָה כְתִרְצָה, נְעִימָת מַאֲמָר,</p> <p>זֹאת קוֹמָתֵךְ דָּמְתָה לְתָמָר.</p> <br/></blockquote>
<blockquote><p>הִתְנַעֲרִי מֵעֲפָרֵךְ וְעוּרִי</p> <p>וּבְקוֹל רִנָּה צַהֲלִי וְשִׁירִי,</p> <p>כִּי מֵאֲמָנָה עוֹד תָּשׁוּרִי</p> <p>מִבֵּין קֵדָר וְתֵימָן וְאוֹמָר.</p> <br/></blockquote>
<blockquote><p>וְאָז אֶשְׁמַע מִן הַבָּשָׁן:</p> <p>״מִי זֹאת עוֹלָה כְּתִימְרוֹת עָשָׁן</p> <p>מְקֻטֶּרֶת מֹר, דּוֹמָה לְשׁוֹשָׁן?״</p> <p>בְּשִׁיר וּבְהַלֵּל, בְּשֶׁבָח וּזְמָר.</p> <br/></blockquote>
<blockquote><p>דֶּרֶךְ מְעֻקָּל אָשִׂים מְסֻקָּל</p> <p>לָךְ הָעֵת אֶרְכַּב עַל עָב קַל,</p> <p>לְשַׁלֵּם גְּמוּל אוֹיְבַיִךָ בְּמִשְׁקָל</p> <p>לְחֵיקָם, וְחֶלְקָם יַיִן חָמָר.</p> <br/></blockquote>
<blockquote><p>הוֹמָה כְנֵבֵל בְּקוֹלָהּ כְּחוֹלָה –</p> <p>מִבּוֹר שָׁאוֹן וּמִיוֵן מְצוּלָה</p> <p>עֲלִי, כִּי רְצִיתִיךְ וְשַׂמְתִּיךְ בְּעוּלָה</p> <p>וַעֲלֵי אֹיְבַיִךְ אֶתְאַמָּר.</p> <br/></blockquote>