<h1>יַעֲבֹר עָלַי</h1>
יהודה הלוי
<p><a href="#fn:1" id="fnref:1" title="see footnote"><sup>1</sup></a></p>
<blockquote><p>יַעֲבֹר עָלַי רְצוֹנְךָ<a href="#fn:2" id="fnref:2" title="see footnote"><sup>2</sup></a>, / כַּאֲשֶׁר עָבַר חֲרוֹנְךָ</p> <p>הַלְעוֹלָמִים עֲוֹנִי / יַעֲמֹד בֵּינִי וּבֵינְךָ<a href="#fn:3" id="fnref:3" title="see footnote"><sup>3</sup></a>?</p> <p>וַעֲדֵי מָתַי אֲבַקֵּשׁ / אֹתְךָ עִמִּי – וְאֵינְךָ</p> <p>דָּר בְּכַנְפֵי הַכְּרֻבִים<a href="#fn:4" id="fnref:4" title="see footnote"><sup>4</sup></a>, / הַפְּרֻשִׂים עַל־אֲרוֹנְךָ,</p> <p>הֶעֱבַדְתַּנִי לְזָרִים – / וַאֲנִי כַנַּת יְמִינְךָ<a href="#fn:5" id="fnref:5" title="see footnote"><sup>5</sup></a>!</p> <p>גֹּאֲלִי, לִגְאוֹל הֲמוֹנַי / רֹם<a href="#fn:6" id="fnref:6" title="see footnote"><sup>6</sup></a> וְהַשְׁקֵף מִמְּעוֹנְךָ!</p></blockquote>
<ol><li id="fn:1"><p>גם שיר זה שיך לסוג שירי הגאולה. שם המשורר יהודה נרמז בראשי השורות י‘עבר, ה’לעולמים, ו‘עדי, ד’ר, ה'עבדתנו. כל השיר דברי ישראל אל הקב"ה. <a href="#fnref:1" title="return to body"> ↩</a></p></li> <li id="fn:2"><p><strong>יעבר</strong> וכו': כשם שכעסת עלי כך רצה אותי. <a href="#fnref:2" title="return to body"> ↩</a></p></li> <li id="fn:3"><p><strong>עוני יעמד ביני ובינך</strong>: שלא יתן לך להתקרב אלי. <a href="#fnref:3" title="return to body"> ↩</a></p></li> <li id="fn:4"><p><strong>דר בכנפי הכרובים</strong>: ד' שכן במקדש בין הכרובים. <a href="#fnref:4" title="return to body"> ↩</a></p></li> <li id="fn:5"><p><strong>העבדתני לזרים</strong>: שמת אותי לעבד לעמים במקום שאעבד אותך <strong>כנת ימינךָ</strong>: מליצה על־פי פסוק בתהלים, ושם הכ‘ במקום ג’ ופרושו הגן שנטעה ימינך <a href="#fnref:5" title="return to body"> ↩</a></p></li> <li id="fn:6"><p><strong>רם</strong>: לשון צווי, לאמר: התנשא. <a href="#fnref:6" title="return to body"> ↩</a></p></li></ol>