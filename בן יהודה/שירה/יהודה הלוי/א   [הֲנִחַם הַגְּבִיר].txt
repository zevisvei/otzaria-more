<h1>א [הֲנִחַם הַגְּבִיר]</h1>
יהודה הלוי
<blockquote><p>הֲנִחַם הַגְּבִיר חַלְפוֹן בְּחָלְפוֹ</p> <p>וְחָלַף אֶת לְבָבִי מַחֲלָפוֹ</p> <p>וְחִילֵּף מַחְלְפוֹת לֵילִי בְּשֵׂיבָה</p> <p>וְאוֹר יוֹמִי בְּקַדְרוּת הֶחֱלִיפוֹ</p> <p>וְחָלְפוּ בִי בְּנֵי קַשְׂתּוֹ חֲלִיפוֹת</p> <p>עֲדֵי קָרַע סְגוֹר לֵבָב רְדָפוֹ</p> <p>הֲנִחַם עַל לְבָבִי כִּי עֲשָׁקוֹ</p> <p>וְאִם נִחַם לְגוּפִי כִּי נְגָפוֹ</p> <p>עֲדֵי הִתְנַכְּרוּ לַלֵּב קְרָבָיו</p> <p>וְעוֹד לֹא שָׁאֲלוּ אַיֵּה וְאֵיפֹה</p> <p>וְאִלּוּ יַחֲזֹר לִבִּי לְגַבִּי</p> <p>צְלָעַי יֹאמְרוּ לוֹ מַה לְּךָ פֹה.</p> <br/></blockquote>