<h1>מכתמים וחידות</h1>
יהודה הלוי
<blockquote><p>[כְּנִדָּה הָיְתָה תֵבֵל לְפָנַי] <br/><br/> כְּנִדָּה הָיְתָה תֵבֵל לְפָנַי,</p> <p>בְּיַעַן יָקְרָה נַפְשִׁי בְּעֵינַי</p> <p>אֲשֶׁר חָלְקָה לְבִלְעָדֵי כְּבוֹדָהּ</p> <p>בְּעֵת רָאְתָה אֲשֶׁר חֶלְקִי אֲדֹנָי.</p> <p>הֲתִבְחַר בִּי – וְאָנֹכִי מְשַׂנְאָהּ?</p> <p>וְאֶבְחַר בָּהּ – וְהִיא מִכְשׁוֹל עֲוֹנִי!</p> <p>אֲנִי יָבָם וְלֹא אֶחְפֹּץ לְקַחְתָּהּ –</p> <p>וְהִיא חוֹלצָה וְיוֹרֶקֶת בְּפָנָי! <br/><br/> [לְבָבִי מַה תְּרַדֵּף] <br><br/> לְבָבִי מַה תְּרַדֵּף הוֹן וְעֹשֶׁר</br></p> <p>וְתִרְדֹּף אֶת‑ זְמָן נִפְתָּל וְעִקֵּשׁ?</p> <p>רְאֵה כָּל‑ מַאֲרִיךְ שׁוּלֵי מְעִילוֹ –</p> <p>יְהִי בָאַחֲרוֹנָה לוֹ לְמוֹקֵשׁ.</p> <p>וְרֹעַ הַזְּמָן גָּלוּי ­– וְאַתָּה</p> <p>תְּבַקֵּשׁ לָךְ גְּדוֹלוֹת? אַל תְּבַקֵּשׁ! <br/><br/> [לֹא נִקְרַאתִי] <br><br/> לֹא נִקְרַאתִי – רַק נִקְרֵאתִי</br></p> <p>וּכְמִסְפַּרְכֶם לֹא אֶמָּצֵא.</p> <p>אִם אֶפָּקֵד – לֹא אֶפָּקֵד,</p> <p>אוֹ אֶמָּצֵא – לֹא אֵרָצֶה! <br/><br/> [שֵׂעַר שֵׂיבָה] <br><br/> שֵׂעַר שֵׂיבָה, בְּהֵרָאוֹת יְחִידִי</br></p> <p>עֲלֵי רֹאשִי, קְטַפְתִּיהוּ בְיָדִי.</p> <p>הֱשִׁיבַנִי "יְכָלְתַּנִי לְבַדִּי –</p> <p>וּמַה‑ תַּעְשֶׂה בְּבֹא אַחְרַי גְּדוּדִי?" <br/><br/> [עוּרָה יְדִידִי מִתְּנוּמָתֶךָ] <br><br/> עוּרָה, יְדִידִי, מִתְּנוּמָתֶךָ –</br></p> <p>אֶשְׂבַּע בְּהָקִיץ אֶת תְּמוּנָתֶךָ.</p> <p>אִם תֶּחֱזֶה נוֹשֵׁק שְׂפָתְךָ בַּחֲלוֹם,</p> <p>אֶהְיֶה אֲנִי פּוֹתֵר חֲלוֹמוֹתֶךָ! <br/><br/> [וּמָה דַקָּה וְרַקָּה] <br><br/> וּמָה דַקָּה וְרַקָּה וַחֲלָקָה</br></p> <p>וְאִלֶּמֶת – מְדַבֶּרֶת בְּחָזְקָה,</p> <p>וְהוֹרֶגֶת בְּנֵי אָדָם חֲרִישִׁית</p> <p>וְדַם אֵילִים בְּמוֹ פִיהָ מְרִיקָה? <br/><br/> [וּמָה עִוֵּר אֲשֶׁר עֵינוֹ] <br><br/> וּמָה עִוֵּר אֲשֶׁר עֵינוֹ בְרֹאשוֹ</br></p> <p>וּבוֹ צֹרֶךְ לְכָל‑ דָּרֵי נְשִׁיָה,</p> <p>אֲשֶׁר יִיגַע יְמֵי חַיָּיו לְהַלְבִּישׁ</p> <p>מְתֵי אֶרֶץ – וְהוּא עֵרוֹם וְעֶרְיָה? <br/><br/> [וּמָה מֵת עַל פְּנֵי אֶרֶץ] <br><br/> וּמָה מֵת עַל פְּנֵי אֶרֶץ מְשֻׁלָּח</br></p> <p>וְעָרוֹם יִקְבְּרוּהוּ הָאֲנָשִׁים –</p> <p>וְיִחְיֶה תּוֹךְ קְבוּרָתוֹ וְיוֹלִיד</p> <p>יְלָדִים יֵצְאוּ כֻלָּם לְבוּשִׁים? <br/><br/> [וּמָה בּוֹכָה בְּלִי עַיִן] <br><br/> וּמָה בּוֹכָה בְּלִי עַיִן וְעַפְעַף –</br></p> <p>בְּבִכְיָהּ יִשְׂמְחוּ בָּנִים וְאָבוֹת,</p> <p>וְעֵת תִּשְׂחַק וְלֹא תִבְכֶּה בְעֵינָהּ –</p> <p>בְשָׂחְקָהּ תַּעֲצִיב כָּל‑ הַלְּבָבוֹת? <br/><br/> [יַעְלַת הַחֵן תִּשְאָלֵנִי] <br><br/> יַעְלַת הַחֵן תִּשְׁאָלֵנִי:</br></p> <p>“אֶת מִי חָשַׁקְתָּ בִצְבָאוֹת?”</p> <p>וָאֹמַר לָהּ "אִם­‑ לֹא תֵדְעִי –</p> <p>הָסִירִי אֶת‑ הַשֵּׁשׁ מֵאוֹת!" <br/></p></blockquote>