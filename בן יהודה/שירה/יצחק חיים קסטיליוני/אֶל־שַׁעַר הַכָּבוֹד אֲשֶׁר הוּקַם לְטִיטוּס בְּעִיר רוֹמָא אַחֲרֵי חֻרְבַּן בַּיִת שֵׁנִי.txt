<h1>אֶל־שַׁעַר הַכָּבוֹד אֲשֶׁר הוּקַם לְטִיטוּס בְּעִיר רוֹמָא אַחֲרֵי חֻרְבַּן בַּיִת שֵׁנִי</h1>
יצחק חיים קסטיליוני
<blockquote><p>– – ͝ – – – ͝ – – – –</p></blockquote>
<blockquote><p>אַתָּה לְכָל־עוֹבֵר וְשָׁב תַּשְׁמִיעַ</p> <p>שֹׁד עַם בְּנֵי צִיּוֹן וְאַנְחוֹתָיו</p> <p>תָּמִיד לְדוֹר דּוֹרִים גְּאוֹן תּוֹדִיעַ</p> <p>מַחְרִיב דְּבִיר שַׁדַּי וּמִקְדָּשָׁיו.</p> <br/></blockquote>
<blockquote><p>אַךְ גַּם לְעַם נוֹלָד בְּקוֹל תַּבִּיעַ</p> <p>אֵיכָה כְּדֹב שַׁכּוּל בְּעַד עָרָיו</p> <p>אֹם יַעֲקֹב נִלְחַם, וְאֵיךְ הִכְרִיעַ</p> <p>אֹמֶץ חֲיָלֵי צָר שְׁאוֹן קָמָיו.</p> <br/></blockquote>
<blockquote><p>כִּי אִם אֱלֹהִים חַי בְּיַד צָרֵימוֹ</p> <p>הִסְגִּיר בְּנֵי עַמּוֹ לְהוֹכִיחֵמוֹ</p> <p>וַיִּתְּשֵׁם מֵעַל גְּבוּל אַרְצָמוֹ</p> <br/></blockquote>
<blockquote><p>בַּל־יִטְּשֵׁם לָעַד, וְיִגְאָלֵמוֹ.</p> <p>אַךְ צוֹרֲרֵימוֹ נֶחְפְּזוּ נִבְהָלוּ</p> <p>נִשְׁכַּח שְׁמָם כָּלוּ בְעָשָׁן כָּלוּ.</p> <br/></blockquote>