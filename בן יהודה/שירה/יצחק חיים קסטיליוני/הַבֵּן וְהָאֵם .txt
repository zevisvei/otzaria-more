<h1>הַבֵּן וְהָאֵם</h1>
יצחק חיים קסטיליוני
<blockquote><p>Vittorio Castiglioni</p></blockquote>
<p>[נולד בטְרִיֶּסְטֵי בשנת 1840 ומת ברוֹמָא בשנת 1911]</p>
<blockquote><p>יֶלֶד נָעִים, אוֹצַר כָּל־מַעְדַּנֶּיהָ</p> <p>מָוֶת אַכְזָר טָרַף מֵחֵיק אִמֵּהוּ</p> <p>סָפוּ תַּמּוּ עִמּוֹ כָל־שִׂמְחוֹתֶיהָ</p> <p>תִּבְכֶּה עַל־טוּב טַעְמוֹ נֹעַם מַרְאֵהוּ.</p> <br/></blockquote>
<blockquote><p>פַּעַם בִּנְפֹל שֵׁנָה עַל־עַפְעַפֶּיהָ</p> <p>רָאַתְהוּ כִּי שׁוֹכֵב עַל־מִטָּתֵהוּ</p> <p>אָז בִּמְחוֹתוֹ דִמְעָה מֵעַל פָּנֶיהָ</p> <p>הַיֶּלֶד כֹּה דִּבֵּר אֶל־יוֹלַדְתֵּהוּ</p> <br/></blockquote>
<blockquote><p>"אִמִּי אָזְנִי לָקָחָה אַנְחוֹתָיִךְ</p> <p>אָנָּא לֹא תִבְכִּי עוֹד כִּי דִּמְעוֹתַיִךְ</p> <p>תַּשְׂחֶינָה מִטָּתִי, נוּם לֹא אוּכָלָה."</p> <br/></blockquote>
<blockquote><p>מִיּוֹם הַהוּא מִבִּכְיָתָה חָדָלָה</p> <p>מִפִּיהָ לֹא יָצָא עוֹד הִי וָנֶהִי.</p> <p>הוֹי גַּלְמוּדָה כִּנְצִיב הָאֵבֶל תֶּהִי.</p> <br/></blockquote>