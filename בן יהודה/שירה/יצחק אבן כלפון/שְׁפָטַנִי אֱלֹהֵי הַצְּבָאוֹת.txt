<h1>שְׁפָטַנִי אֱלֹהֵי הַצְּבָאוֹת</h1>
יצחק אבן כלפון
<blockquote><p>שְׁפָטַנִי אֱלֹהֵי הַצְּבָאוֹת,</p></blockquote>
<blockquote><p>וְשָׂמַנִי בְמִשְׁפָּטָיו לְמוֹ אוֹת,</p></blockquote>
<blockquote><p>וְכִּלַנִי בְמַכּוֹתָיו, אֲשֶׁר לֹא</p></blockquote>
<blockquote><p>לְזוּלָתִי בְתֵבֵל, לֹא בְרוּאוֹת.</p></blockquote>
<blockquote><p>5 / וְהֹמִים כַּהֲמוֹת יַמִּים קְרָבִים.</p></blockquote>
<blockquote><p>וְגַם נֶפֶשׁ מְלֵאָה מִתְּשׁוּאוֹת.</p></blockquote>
<blockquote><p>וְלִתְלָאוֹת צְפוֹת עֵינַי, כְּאִילּוּ</p></blockquote>
<blockquote><p>אֲנִי אִישׁ מַעֲמָד עַל הַתְּלָאוֹת.</p></blockquote>
<blockquote><p>לְכֵן פִּי, כָּל-נְהִי נִהְיָה, מְקוֹנֵן,</p></blockquote>
<blockquote><p>10 / וְעֵינַי מִמְּקוֹר דִּמְעָה מְלֵאוֹת.</p></blockquote>
<blockquote><p>וְנִפְלֵאתִי בְמַכְאוֹבִים, כְּאִילוּ</p></blockquote>
<blockquote><p>אֲנִי נִפְלָא בְעֵינֵי כָל-פְּלָאוֹת.</p></blockquote>
<blockquote><p>וּמָה אוֹחִיל לְאֵל אוֹ מָה אֲקַוֶּה,</p></blockquote>
<blockquote><p>וְכָל אֵלֶּה קְבוּצוֹת בִּי, מְצוּאוֹת,</p></blockquote>
<blockquote><p>15 / לְמַעַן כִּי בְפִשְׁעִי נֶאֱסַף בֶּן</p></blockquote>
<blockquote><p>נְשִׂיא עַמִּי, וְאַף בֶּן הַנְּשִׂיאוֹת.</p></blockquote>
<blockquote><p>בְּכוּ עִמִּי וְחִגְרוּ שַׂק וְסִפְדוּ,</p></blockquote>
<blockquote><p>וְתִבְכֶּינָה בְתוּלוֹת גַּם נְשׂוּאוֹת</p></blockquote>
<blockquote><p>עֲלֵי בָחוּר, אֲשֶׁר רוּחִי וְנַפְשִׁי</p></blockquote>
<blockquote><p>20 / בְּיָגוֹן אַחֲרָיו לָעַד נְכֵאוֹת. <br/></p></blockquote>