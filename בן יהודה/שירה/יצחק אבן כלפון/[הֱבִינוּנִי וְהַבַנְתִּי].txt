<h1>[הֱבִינוּנִי וְהַבַנְתִּי]</h1>
יצחק אבן כלפון
<blockquote><p>הֱבִינוּנִי וְהַבַנְתִּי / דְּבָרֶיךָ אֲשֶׁר תֹּאמַר,</p> <p>וְיָדַעְתִּי נְאֻם פִּיךָ/ אֲשֶׁר תִּנְאַם בְּרַע וָמָר,</p> <p>וְאִשֶּׁיךָ אֲשֶׁר תַּבְעִיר/ וְתִנָּעֵר כְּתוֹא מִכְמָר,</p> <p>וְהָיִיתָ כְּאִישׁ אוֹיֵב/ אֲשֶׁר אֵיבָה מְאֹד שָׁמָר.</p> <p>5 וְאָנֹכִי אֲשֶׁר תֵּדַע/ לְבָבִי לָךְ וְלֹא הוּמָר,</p> <p>וְנֹעַם אַהֲבָתָךְ עוֹד/ לְפִי יִמְתַּק וְלֹא יֵמָר,</p> <p>וְזֶה עִמִּי כְּפַת סֹלֶת/ וְנֵתַח טוֹב וְיֵין חָמָר.</p> <p>יְדִידִי אַתְּ וְאֵיכָכָה/ בְּשָׂרִי מִמְּךָ יִסְמָר?</p> <p>אֲנִי אֶזְכֹּר זְכוּת רֵעִי/ בְרֵאשִׁיתוֹ, וְאִם הֵמָר,</p> <p>10 וְלֹא אֶשְׁכַּח פְּעֻלָּתוֹ,/ וְאִם הֵחֵל וְלֹא גָמָר.</p> <p>וְהָעוֹשֶׂה לְזֹאת יִפְרַח/ כְּעֵץ שָׁתוּל וְכַתָּמָר. <br/></p></blockquote>