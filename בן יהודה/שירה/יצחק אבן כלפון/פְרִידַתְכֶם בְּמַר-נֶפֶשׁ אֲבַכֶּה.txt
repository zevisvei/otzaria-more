<h1>פְרִידַתְכֶם בְּמַר-נֶפֶשׁ אֲבַכֶּה</h1>
יצחק אבן כלפון
<blockquote><p>פְרִידַתְכֶם בְּמַר-נֶפֶשׁ אֲבַכֶּה,</p></blockquote>
<blockquote><p>וְאֶקְרַע אֵת סְגוֹר לִבִּי כְּמַדִּי.</p></blockquote>
<blockquote><p>וְאֶתְאַבֵּל כְּבַת יַעְנָה, וּמִסְפֵּד</p></blockquote>
<blockquote><p>כְּמוֹ תַנִּין אֲנִי אַעַשׂ לְבַדִּי.</p></blockquote>
<blockquote><p>5 עֲדֵי אָשׁוּב וְאֶרְאֶה אֶת-תְּמוּנַת</p></blockquote>
<blockquote><p>מְהֻלָּלִי, אֲשֶׁר אָשׁוּר לְנֶגְדִּי:</p></blockquote>
<blockquote><p>רְבִי נִיסִּים יְדִידִי וַאֲדוֹנִי</p></blockquote>
<blockquote><p>אֲשֶׁר יַחַד בְּשָׂרִי לוֹ וְגִלְדִּי</p></blockquote>
<blockquote><p>וְגַם דָּמִי וְחֶלְבִּי מֵחֲסָדָיו</p></blockquote>
<blockquote><p>10 וְחַיָּתִי וְנִשְׁמָתִי וְחֶלְדִּי.</p></blockquote>
<blockquote><p>וְהֵן אוֹדֶה עֲלֵי נַפְשִׁי בְּכָל-זֹאת</p></blockquote>
<blockquote><p>לְהָעִיד עַל-אֱמוּנָתִי וְחַסְדִּי. <br/></p></blockquote>