<h1>[חֲמָסִי עַל אֲהוּב לִבִּי]</h1>
יצחק אבן כלפון
<blockquote><p>חֲמָסִי עַל אֲהוּב לִבִּי, בְּחִירוֹ,</p></blockquote>
<blockquote><p>תְּהִלָּתוֹ וְתִפְאַרְתּוֹ, יְקָרוֹ,</p></blockquote>
<blockquote><p>אֲשֶׁר עִנָּה מְאֹד לִבִּי, וְהֵדַק</p></blockquote>
<blockquote><p>שׁאֵר פִּגְרִי, עֲדֵי הֵמַס בְּשָׂרוֹ.</p></blockquote>
<blockquote><p>וְהִבְעִיר תַּאֲוָתִי תּוֹךְ קְרָבַי,</p></blockquote>
<blockquote><p>כְּאֵשׁ תִּבְעַר בְּיַעַר אוֹ שְׁמִירוֹ. –</p></blockquote>
<blockquote><p>בְּזָכְרוֹ לִי יְדִיד נַפְשִׁי וְרוּחִי,</p></blockquote>
<blockquote><p>נְשִׂיא עַמִּי, וְגַם רֹאשׁוֹ, גְּבִירוֹ,</p></blockquote>
<blockquote><p>נְדִיב לֵבָב, וְשׁוֹעַ כָּף, בְּחִיר אֵל,</p></blockquote>
<blockquote><p>אֲחִי מוּסָר, אֲשֶׁר יָבִין אֲ[שֻׁר]וֹ.</p></blockquote>
<blockquote><p>וְהוּא יוֹסֵף וְלַד יַעְקֹב, אֲשֶׁר הוּא</p></blockquote>
<blockquote><p>כְּמוֹ יוֹסֵף בְּנוֹ יַעְקֹב נְזִירוֹ.</p></blockquote>
<blockquote><p>[וְ]כֵן הִנְנִי כְּמוֹ יַעְקֹב בְּאֶבְלוֹ,</p></blockquote>
<blockquote><p>עֲלֵי דוֹמֶה לְיוֹסֵף בַּהֲדָרוֹ.</p></blockquote>
<blockquote><p>וְהִנֵּה כַאֲשֶׁר הָיָה לְבַדּוֹ</p></blockquote>
<blockquote><p>בְּדוֹרוֹ, כֵּן לְבַדּוֹ זֶה בְּדוֹרוֹ.</p></blockquote>
<blockquote><p>אֲנִי אֶבְכֶּה עֲלֵי יוֹסֵף בְּחִירִי,</p></blockquote>
<blockquote><p>בְּכוֹת יַעְקֹב עֲלֵי יוֹסֵף בְּחִירוֹ.</p></blockquote>
<blockquote><p>וְאָשִׂים אֵל לְמוֹכִיחַ וְדָיָּן,</p></blockquote>
<blockquote><p>לְאִישׁ הִכְשִׁיל מְאֹד כֹּחִי עֲבוּרוֹ</p></blockquote>
<blockquote><p>וְרִמַּנִי בְּאָמְרוֹ לִי כְּ[רֵ]עַ</p></blockquote>
<blockquote><p>תְּהִי עָדָי[ו], וְגַם כִּבְנוֹ בְכוֹרוֹ,</p></blockquote>
<blockquote><p>עֲדֵי הֵרִיד וְשָׁלַט אֶת-לְבָבִי</p></blockquote>
<blockquote><p>בְּחֵלֶק פִּיו וְנֹעַם מַאֲמָרוֹ.</p></blockquote>
<blockquote><p>עֲטָא אָחִי אֲשֶׁר אַתָּה כְמָרִי</p></blockquote>
<blockquote><p>וּמַה-יּוּכַל עֲשׂוֹת תַּלְמִיד לְ[מוֹרוֹ].</p></blockquote>
<blockquote><p>נְטַשְׁתַּנִי, וְתֵדַע כִּי לְבָבִי</p></blockquote>
<blockquote><p>בְּאַהְבָתוֹ בְּתוֹךְ פִּגְרִי אֲסוּרוֹ.</p></blockquote>
<blockquote><p>וּמַדּוּ[עַ]… אָבִי בְכָל עֵת</p></blockquote>
<blockquote><p>וְתָסִיר מִמְּאוֹר עֵינַי מְאוֹרוֹ.</p></blockquote>
<blockquote><p>אֲנִי נִשְׁבָּע………….</p></blockquote>