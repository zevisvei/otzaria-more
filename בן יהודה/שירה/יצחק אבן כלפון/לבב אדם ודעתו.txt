<h1>לבב אדם ודעתו</h1>
יצחק אבן כלפון
<blockquote><p>לְבַב אָדָם וְדַעְתּוֹ הוּא יְסוֹדוֹ,</p></blockquote>
<blockquote><p>וְחָכְמָתוֹ וּבִינָתוֹ – כְּבוֹדוֹ,</p></blockquote>
<blockquote><p>וְצִדְקָתוֹ וְתֹם דַּרְכּוֹ וְיָשְׁרוֹ</p></blockquote>
<blockquote><p>וְעַנְוָתוֹ – פְּאֵר רֹאשׁוֹ, רְבִידוֹ;</p></blockquote>
<blockquote><p>וּמַה-בֶּצַע בְּאָמְרוֹ בֶּן-חֲכָמִים /5</p></blockquote>
<blockquote><p>אֲנִי, גַּם בֶּן-נְשִׂיא עַמִּי נְגִידוֹ,</p></blockquote>
<blockquote><p>וּמַה-יּוֹעִיל לְאִישׁ יִחוּס אֲבוֹתָיו –</p></blockquote>
<blockquote><p>וְלֹא יִהְיֶה רְדִיד צֶדֶק רְדִידוֹ?</p></blockquote>
<blockquote><p>וְהָרוֹאֶה בְּעֵין לִבּוֹ יְרַחֵק</p></blockquote>
<blockquote><p>לְכָל-דָּבָר אֲשֶׁר יַקְרִיב לְפִידוֹ, /10</p></blockquote>
<blockquote><p>וְיֵדַע כִּי תְחִלַּת רָע נְשִׁיָּה</p></blockquote>
<blockquote><p>וְכִי רֹאשׁ אַהֲבָתוֹ בָהּ לְאֵידוֹ.</p></blockquote>
<blockquote><p>וְאַל-יִהְיֶה כְּמוֹ צִפּוֹר יְמַהֵר</p></blockquote>
<blockquote><p>אֱלֵי פַח עַד יְפַלַּח חֵץ כְּבֵדוֹ,</p></blockquote>
<blockquote><p>וְיִמְאַס כָּל-הֲדָרָה וַהֲמוֹנָהּ /15</p></blockquote>
<blockquote><p>בְּכָל-נַפְשׁוֹ וְכָל-כֹּחַ מְאֹדוֹ.</p></blockquote>
<blockquote><p>וּבַל יֹאמַר נְטַשְׁתִּיהָ, בְּפִיהוּ,</p></blockquote>
<blockquote><p>וְהִיא תָמִיד מְחַזֵּקָה בְּסוֹדוֹ,</p></blockquote>
<blockquote><p>לְמַעַן הוּא כְאִישׁ אִשְׁתּוֹ מְשַׁלַּח</p></blockquote>
<blockquote><p>וְאֶת-סֵפֶר כְּרִיתוּתָהּ בְּיָדוֹ. /20</p></blockquote>