<h1>בני לו תחזה אתי בקברי</h1>
משה אבן עזרא
<h2 id="בנילותחזהאתיבקברימשהאבןעזרא">[בני לו תחזה אתי בקברי] / משה אבן עזרא</h2>
<br/>
<blockquote><p>בְּנִי! לוּ תֶחֱזֶה אוֹתִי בְקִבְרִי, / אֲסִיר כֶּלֶא וּבַשַּׁחַת מְגוּרִי,</p></blockquote>
<blockquote><p>בְּבוֹר נֶחְבָּא, וְאֵין יוֹצֵא וְאֵין בָּא, / כְּמוֹ טֶרֶף בְּצִפָּרְנֵי עֲפָרִי,</p></blockquote>
<blockquote><p>וְהוֹד פָּנַי אֲשֶׁר נֶהְפַּךְ לְמַשְׁחִית, / וְרִמָּה כַמְּעִיל מֵעַל בְּשָׂרִי –</p></blockquote>
<blockquote><p>אֲזַי לֹא תִהְיֶה מַכִּיר דְּמוּתִי, / לְמַעַן חָשְׁכוּ פָנַי וְעוֹרִי.</p></blockquote>
<blockquote><p>וְאֵיךְ מוּזָר נְתָנוּנִי קְרוֹבַי / וְאוֹתִי חָשְׁבוּ אַחַי כְנָכְרִי?</p></blockquote>
<blockquote><p>וְכָהֶם זָנְחוּ אוֹתִי יְלָדַי – / וְכֵן זַדְתִּי וְשָׁכַחְתִּי לְהוֹרִי!</p></blockquote>
<blockquote><p>מְעַט מִזְעָר יְהִי שִׁכְנָם בְּתֵבֵל / וּמִקְרֵיהֶם יְהִי מָחָר כְּמִקְרִי:</p></blockquote>
<blockquote><p>הֲכִי יֹאכְלֵם בְּכוֹר מָוֶת, וְזִכְרָם / יְהִי נִשְׁכָּח עֲלֵי תֵבֵל כְּזִכְרִי.</p></blockquote>
<blockquote><p>אֱמֶת, מִקְרֵה אֱנוֹשׁ יוֹלִיד אֲלָפִים / כְּמִקְרֵה אִישׁ אֲשֶׁר יֵלֵךְ עֲרִירִי!</p></blockquote>