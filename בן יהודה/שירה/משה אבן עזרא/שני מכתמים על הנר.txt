<h1>שני מכתמים על הנר</h1>
משה אבן עזרא
<h2 id="א">[א]</h2>
<blockquote><p>חוֹלַת אֲהָבִים לַיְלָה בָּכֹה / תִבְכֶּה וְדִמְעָתָה עֲלֵי לֶחְיָהּ</p></blockquote>
<blockquote><p>תִּשְׂחַק פְּנֵי הַיּוֹשְׁבִים לַרְנִין / אוֹתָם – וְאֵשׁ יֹאכַל שְׁאֵר גִּוְיָהּ.</p></blockquote>
<blockquote><p>תִּתְחַל, וְאִם יָגֹז אֱנוֹשׁ רֹאשָׁהּ, / תָּעִיד: הֲכִי מֵהֶחֳלִי חִיָּהּ! <br/></p></blockquote>
<h2 id="ב">[ב]</h2>
<blockquote><p>אֲחוֹת שֶׁמֶשׁ בְּלֵיל אֹפֶל עֲרוּכָה – / וְאֵיךְ שֶׁמֶשׁ תְּנוֹצֵץ בַּחֲשֵׁכָה?</p></blockquote>
<blockquote><p>וְלָהּ קוֹמָה כְתִימוֹרָה, אֱמֹר, אוֹ / חֲנִית זָהָב לְפָנֵינוּ מְעוּכָה?</p></blockquote>
<blockquote><p>וְהָאֵשׁ יַאֲדִיב גּוּפָהּ – וְתִשְׂחַק / וְדִמְעָתָהּ עֲלֵי לֶחְיָהּ שְׁפוּכָה.</p></blockquote>
<blockquote><p>וְאִם לָמוּת תְּהִי נוֹטָה – בְּהָתֵז / אֱנוֹשׁ רֹאשָׁהּ תְּחִי מֵאֵין אֲרוּכָה.</p></blockquote>
<blockquote><p>וְלֹא שַׁרְנוּ לְפָנֶיהָ בְרִיאָה / בְּעֵת אַחַת מְשַׂחֶקֶת וּבוֹכָה! <br/></p></blockquote>