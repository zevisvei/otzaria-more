<h1>מְבַשֵּׂר לְעַם</h1>
משה אבן עזרא
<p>פזמון לשבת החדש</p>
<p>סימן: משה</p>
<br/>
<blockquote><p>מְבַשֵּׂר לְעַם שָׁפָל וְנִבְזֶה / יִשְׁלַח נַעֲרָץ בְּסוֹד קְדוֹשִׁים</p> <p>וְלֶחָי יֹאמַר: שְׁבוּ בָזֶה / בְּהַר צְבִי קֹדֶשׁ קדוֹשִׁים –</p> <p>כַּיֹּום אֲשֶׁר אָמַר חוֹזֶה / בַּעֲלוֹתָם מִנּוֹף חֲמֻשִּׁים:</p> <p>שַׁבָּת וְהַחֹדֶשׁ הַזֶּה / הוּא לָכֶם רֹאשׁ חֳדָשִׁים: [שמ' יב ג] <br/><br/> שַׁדַּי מִגּוֹי עַם זָדוֹן / יְשַׁלַּח אֶת גָּלוּתוֹ</p> <p>אֲשֶׁר כָּל יוֹם יְגָרֶה מָדוֹן / עִמּוֹ וְיָחִישׁ לְהַפְאוֹתוֹ –</p> <p>וְשׁוֹד יָבוֹא עַל צֹר וְצִידוֹן / וּלְשֵׂעִיר עַד כַּלּוֹתוֹ,</p> <p>יוֹם קְרֹא: הִנֵּה הָאָדוֹן / אֲשֶׁר אַתֶּם מְבַקְשִׁים: [מלא' ג, א] <br/><br/> הָרֵם לָנוּ הַפּוֹדֶה / לְהוֹצִיא מִפַּח נוֹקָשִׁים</p> <p>וּלְהַצִּיל מִיַּד צוֹדֶה / רוּחוֹת נְכֵאוֹת וּנְפָשִׁים –</p> <p>וְאָז עַל זֹאת לָאֵל אוֹדֶה / בְּקָרְבַּן שַׁבָּת וְרֹאשׁ חֳדָשִׁים</p> <p>יַחַד, וּלְכָל מוֹעֲדֵי / אֲדֹנָי הַמְּקֻדָּשִׁים: [עז' ג, ה] <br/></p></blockquote>