<h1>יוֹנָה זְמִירַיִךְ הַרְבִּי</h1>
משה אבן עזרא
<h2 id="יוֹנָהזְמִירַיִךְהַרְבִּירמשהאבן-עזרא">[יוֹנָה זְמִירַיִךְ הַרְבִּי] / ר' משה אבן-עזרא</h2>
<p>לחן: מלך דר במרומים</p>
<p>סימן: משה</p>
<br/>
<p>– –    – – –                 – –    – – –</p>
<blockquote><p>יוֹנָה, זְמִירַיִךְ           הַרְבִּי וְשִׁירַיִךְ</p></blockquote>
<blockquote><p>לְקַבֵּץ פְּזוּרַיִךְ           אֶל מִבְצָרַיִךְ ­–</p></blockquote>
<blockquote><p>אוּלַי אֳלֹהַיִךְ           יִקְרָא בְאָזְנַיִךְ:</p></blockquote>
<blockquote><p>זָכַרְתִּי לָךְ           חֶסֶד נְעוּרַיִךְ:     ירמ' ב, ב</p></blockquote>
<br/>
<blockquote><p>מְדַלֵּג וּמְקַפֵּץ           חֶפְצֵנוּ יַקְרִיב</p></blockquote>
<blockquote><p>כִּי יֵשׁ לְכָל חֵפֶץ           עֵת שַׁלְוָה וְעֵת רִיב –</p></blockquote>
<blockquote><p>וְלֶאדֱוֹם יְהֵא מַפֵּץ           וְיַעַן אֲנִי אַחֲרִיב</p></blockquote>
<blockquote><p>גְּאוֹן שִׂיאֵךְ אַפֵּץ           וּמֵי גִילֵךְ אַחֲרִיב</p></blockquote>
<blockquote><p>וּלְסֶלַע אֲנַפֵּץ           אֶת עֹלָלַיִךְ:     תה' קלז, ט</p></blockquote>
<br/>
<blockquote><p>שִׁפְכוּ כַמַּיִם           בְּלַיִל זֶה וְחִילוּ</p></blockquote>
<blockquote><p>וּמֵעַפְעַפַּיִם           דִּמְעָה הַזִּילוּ</p></blockquote>
<blockquote><p>וּמַאֵין עֲצַלְתַּיִם           בִּרְעָדָה גִילוּ</p></blockquote>
<blockquote><p>וְלִמְחֹלַת מַחֲנַיִם           שְׁלוֹמִים תִּשְׁאָלוּ</p></blockquote>
<blockquote><p>יְרוּשָׁלָיִם           יִשְׁלָיוּ אֹהֲבָיִךְ:     שם קכב, ו</p></blockquote>
<br/>
<blockquote><p>הֵן מְבַשֵּׂר רִנָּה           וּמַשְׁמִיעַ שִׂמְחָה</p></blockquote>
<blockquote><p>בְּלַיִל זֶה לְכַנָּה           אֲשֶׁר בָּאֵשׁ כְּסוּחָה</p></blockquote>
<blockquote><p>יַשְמַע בֶּאֱמוּנָה           לַבַּת הַזְּנוּחָה:</p></blockquote>
<blockquote><p>כִּי סָפָה מְגִנָּה           וְהָיְתָה הָרְוָחָה:</p></blockquote>
<blockquote><p>וּכְבָרִאשֹׁנָה           אָשִׁיבָה שֹׁפְטַיִךְ:     ישע' א, כו</p></blockquote>