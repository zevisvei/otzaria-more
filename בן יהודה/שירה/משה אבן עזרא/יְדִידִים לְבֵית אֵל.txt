<h1>יְדִידִים לְבֵית אֵל</h1>
משה אבן עזרא
<p>פזמון ליום הכיפורים שחל בשבת</p>
<blockquote><p>יְדִידִים לְבֵית אֵל נִגָּשׁוּ / וְעַל דְּלָתָיו דָּפָקוּ</p> <p>וּמֵחֵטְא הִתְבּוֹשָׁשׁוּ / עֵת אֵלָיו צָעָקוּ,</p> <p>יוֹם אֲשֶׁר בּוֹ חֻדָּשׁוּ / שְׁתֵּי קְדֻשּׁוֹת נֶחְשָׁקוּ –</p> <p>חֶסֶד וֶאֱמֶת נִפְגָּשׁוּ, / צֶדֶק וְשָׁלוֹם נָשָׁקוּ.</p> <br/></blockquote>
<blockquote><p>מָגֵן לְכָל הוֹלְכֵי תֹם / וְאֵין בִּלְתּוֹ מוֹשִׁיעַ,</p> <p>וּבְיַד כָּל אִישׁ יַחְתֹּם / וְיַשְׁקִיט וּמִי יַרְשִׁיעַ –</p> <p>לְנִשְׁאָר עֵירֹם מִתֹּם / סְלִיחָתוֹ תַּשְׁמִיעַ,</p> <p>וּמַעְיְנֵי פִשְׁעוֹ תִּסְתֹּם / וְצַו עָלָיו מַפְגִּיעַ,</p> <p>וְחוֹבִים כְּצוּר חָזָקוּ / בְּמֵי סְלִיחָה נִשְׁחָקוּ.</p> <br/></blockquote>
<blockquote><p>שְׁפֹךְ נָא בְּלֵבָב נִבְזֶה / פְּנֵי הָאֵל כְּבֵדֶךָ</p> <p>וְדִמְעֲךָ יַגֵּר מִזֶּה / וְגַלֵּה אֶת סוֹדֶךָ.</p> <p>מְנוּחָה וְכִפּוּר בְּיוֹם זֶה / נָתַן לְךָ לְבַדֶּךָ –</p> <p>אֱחֹז בָּזֶה וְגַם מִזֶּה / אַל תַּנַּח יָדֶךָ,</p> <p>כִּי מִצּוּף מָתָקוּ / וּבָם זְדוֹנִים מֹרָקוּ.</p> <br/></blockquote>
<blockquote><p>הַבֵּט לְנִכְלָם וְחוֹפֵר / וּמִבּוֹשׁ אַרְצָה גּוֹהֵר,</p> <p>וּמַחְשְׁבוֹת אָוֶן מֵפֵר – / כִּתְמֵי פְשָׁעָיו תְּטַהֵר</p> <p>וְקִרְעֵי חֶסֶד תּוֹפֵר – / לְעֵין כֹּל יִשְׁעוֹ תְמַהֵר.</p> <p>וְצִדְקְךָ תְּצַוֶּה, וְכַפֵּר / חִישׁ עַל הַמִּטַּהֵר –</p> <p>וּבָנִים לְשֹׁד יִנְאָקוּ / יֶחֱשׁוּ וְיִתְאַפָּקוּ.</p></blockquote>