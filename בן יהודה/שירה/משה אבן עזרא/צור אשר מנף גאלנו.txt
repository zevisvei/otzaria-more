<h1>צור אשר מנף גאלנו</h1>
משה אבן עזרא
<h2 id="צוּראֲשֶׁרמִנֹּףגְּאָלָנוּרמשהאבןעזרא">צוּר אֲשֶׁר מִנֹּף גְּאָלָנוּ / ר' משה אבן עזרא</h2>
<p>“לר' משה ז”ל"</p>
<p>סימן משה</p>
<br/>
<blockquote><p>צוּר אֲשֶׁר מִנֹּף גְּאָלָנוּ             וּמִכּוּר בַּרְזֶל הֶעֱלָנוּ</p></blockquote>
<blockquote><p>דְּחֵה צָר בְּכָל פֶּה אֲכָלָנוּ             כִּי זוּלָתְךָ בְּעָלוּנוּ</p></blockquote>
<blockquote><p>וּשְׁלַח צֳרִי לְצִיר חִלָּנוּ             וְיָבֹא כַגֶּשֶׁם לָנּוּ:             הו' ו, ג</p></blockquote>
<blockquote><p>מִיּוֹם זֹרָה בָרַחַת             עַמִּי וְגָלָה מֵהֲדוֹמוֹ</p></blockquote>
<blockquote><p>לֹא מָצָא לְרַגְלוֹ נַחַת             עַד לֹא עָמַד טַעֲמוֹ</p></blockquote>
<blockquote><p>אֵיךְ נָס מִפַּח אֶל פַּחַת             וְכִמְעַט לֹא נִכְחַד קִימוֹ</p></blockquote>
<blockquote><p>וּשְׁלַח הַיֶּד לָקַחַת             לָבֹא לְשָׁלוֹם אֶל מְקוֹמוֹ</p></blockquote>
<blockquote><p>וְלֹא יָמוּת לַשַּׁחַת             וְלֹא יֶחְסַר לַחְמוֹ</p></blockquote>
<blockquote><p>וְחֻקּוֹת קָצִיר שְׁמָר-לָנוּ             לְמַעַן שִׁמְךָ וְלֹא לָנוּ:             ירמ' ה‘, כד, תה’ קטו, א</p></blockquote>
<blockquote><p>ושלח…</p></blockquote>
<br/>
<blockquote><p>שִׁירֵי יְדִידוֹת וַאֲהָבוֹת             פָּצוּ שְׂפָתַי בְּעַם כְּמֵהִים</p></blockquote>
<blockquote><p>וְדָבָר טוֹב רָחֲשׁוּ לְבָבוֹת             אֲשֶׁר הֵם מִפֶּרֶך רוֹהִים</p></blockquote>
<blockquote><p>קוּמָה נָא לִמְחוֹת חוֹבוֹת             כָּבְדוּ מֵהָרִים גְּבוֹהִים</p></blockquote>
<blockquote><p>וּגְמֹל בְּשָׁנָה זוֹ טוֹבוֹת             לְבָנִים אַחֲרֶיךָ נִנְהִים</p></blockquote>
<blockquote><p>וּכְחֶפְצָם גֶּשֶׁם נְדָבוֹת             לָהֶם תָּנִיף אֱלֹהִים</p></blockquote>
<blockquote><p>לְהָקִץ בְּנוּם גָּלוּת לָנוּ             צוֹעֲקִים: מִי יַעֲלֶה לָּנוּ:             דב' ל, יב</p></blockquote>
<blockquote><p>ושלח…</p></blockquote>
<br/>
<blockquote><p>הַצֵּל יוֹנָה וּפְדֶנָּה             מִפַּח עַבְדֻת וָפֶרֶךְ</p></blockquote>
<blockquote><p>וְחִישׁ יֶשַׁע וְהַשְׁמִיעֶנָּה:             קוּמִי אוֹרִי כִּי בָא אוֹרֵךְ,</p></blockquote>
<blockquote><p>וְכַנֵּס עַל הָר תְּרִימֶנָּה             וְצָרֶיהָ יֹאבְדוּ דֶרֶךְ –</p></blockquote>
<blockquote><p>וְשָׁנָה הַזֹּאת תִּצְרֶנָּה             וּמֵיתְרֵי טוּבְךָ תַּאֲרֵךְ,</p></blockquote>
<blockquote><p>בִּרְבִיבִים תְּמֹגְגֶנָּה             צִמְחָהּ בְּטוּב תְּבָרֵךְ</p></blockquote>
<blockquote><p>אֵל אֲדֹנָי וְיָאֵר לָנוּ             תִּשְׁפֹּת שָׁלוֹם לָנוּ:             ישע' מו, יב</p></blockquote>