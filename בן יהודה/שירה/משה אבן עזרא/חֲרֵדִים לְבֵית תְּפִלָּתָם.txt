<h1>חֲרֵדִים לְבֵית תְּפִלָּתָם</h1>
משה אבן עזרא
<p>לקרובה א'</p>
<blockquote><p>חֲרֵדִים לְבֵית תְּפִלָּתָם לְהִתְוַדּוֹת עֲוֹנוֹתָם</p></blockquote>
<blockquote><p>וּלְסַפֵּר קוֹרוֹתָם וְכָל הַמּוֹצְאוֹת אוֹתָם</p></blockquote>
<blockquote><p>אוּלַי צוּר יְשׁוּעָתָם יִקָּרֶה לִקְרָאתָם</p></blockquote>
<blockquote><p>לְהַצִּיל מִמָּוֶת נַפְשָׁם וּלְחַיּוֹתָם: תה' לג, יט <br/></p></blockquote>
<blockquote><p>מַה נֹּאמַר וְנִגָּפִים אֲנַחְנוּ מִמַּעֲשֵׂינוּ</p></blockquote>
<blockquote><p>וְעַל פָּנֵינוּ צְעִיפִים מֵהַבִּיט לְעוֹשֵׂנוּ</p></blockquote>
<blockquote><p>כִּי אֲנַחְנוּ כַאֲלָפִים וְהָעוֹלָם אֲבוּסֵנוּ</p></blockquote>
<blockquote><p>וּכְמוֹ תַנִּים שׁוֹאֲפִים אֶל רוּחַ מְשׂוֹשֵׂנוּ</p></blockquote>
<blockquote><p>וְחַשְׁנוּ הַיּוֹם כְּפוּפִים כִּי בֵית אֵל מְנוּסֵנוּ</p></blockquote>
<blockquote><p>וְרַגְלֵינוּ מְרוּצָתָם אֵלָיו בְּעֵת רָעָתָם: ירמ' יא,יב <br/></p></blockquote>
<blockquote><p>שׁוֹכְחֵי אֱלֹהִים, אַיֵּה זְהָבָם וַחֲלִי עֲדִיהֶם –</p></blockquote>
<blockquote><p>הֲיֵשׁ בָּהֶם אֲשֶׁר יִחְיֶה וּבֶעָפָר יְסוֹדֵיהֶם</p></blockquote>
<blockquote><p>וְיַד מָוֶת יוֹם הוֹיֶה הֲיוֹעִילוּ חֲמוּדֵיהֶם?</p></blockquote>
<blockquote><p>סָכְלוּ, וּמִגֵּו אַרְיֵה דְּבַשׁ יִרְדּוּ עַל יְדֵיהֶם –</p></blockquote>
<blockquote><p>וְלֹא זָכְרוּ אַחֲרִיתָם לְזֹאת נָשְׂאוּ כְלִמָּתָם:  יחז' מד,יג <br/></p></blockquote>
<blockquote><p>הִתְעַשֵּׁת הָאֱלֹהִים הִתְעַשֵּׁת וְהוֹפִיעַ</p></blockquote>
<blockquote><p>וְהֶרֶף מֵאַף לְרוֹהִים מִיּוֹם דִּין וְהַרְגִּיעַ</p></blockquote>
<blockquote><p>אַחֲרֶיךָ הֵם נִנְהִים וְאֵין בָּהֶם מַפְגִּיעַ</p></blockquote>
<blockquote><p>הַצְדֵּק יֶלֶד יָהִים וְאִם נֶגְדְּךָ הִרְשִׁיעַ</p></blockquote>
<blockquote><p>וּבַשֵּׂר נָא כִּי רְצִיתָם וְנָשָׂאתָ חַטָּאתָם:  שמ' לב,לב <br/></p></blockquote>