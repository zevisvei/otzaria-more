<h1>הלנצח אהי תאב לרעי</h1>
משה אבן עזרא
<blockquote><p>הֲלָנֶצַח אֱהִי תָאֵב לְרֵעַי / וְנִגְעֵי הַנְּדֹד לָעַד נְגָעָי</p></blockquote>
<blockquote><p>וְיָשַׁבְתִּי עֲלֵי לַהַב חֲרָבוֹת / וְרִפַּדְתִּי עֲלֵי־גַחַל יְצוּעָי</p></blockquote>
<blockquote><p>וְהִכָּה הַנְּדֹד לִבִּי וּפָצַע / וּמִי בִלְתָּם לְחַבֵּשׁ אֶת־פְּצָעָי</p></blockquote>
<blockquote><p>עֲצֵי־עֵדֶן אֲשֶׁר מֵאָז נְטַעְתִּים / וּמָנַע הַזְּמָן לֶאְרוֹת נְטָעָי</p></blockquote>
<blockquote><p>יְפַחֵד כִּי־סְעִפֵיהֶם יְלַהֵט / יְקֹד קִרְבִּי וְתֹפֶת בֵּין צְלָעָי</p></blockquote>
<blockquote><p>וְאֵיכָה יֶחֱרַד לָזֹאת וְהִנֵּה / לְעִתּוֹתַי יְכַבּוּמוֹ דְמָעָי</p></blockquote>
<blockquote><p>לְךָ חָרוּת עֲלֵי־לוּחַ לְבָבִי / וְאָח דֹּדָיו כְּחוֹתָם עַל־זְרֹעָי</p></blockquote>
<blockquote><p>יְמֵי פֵרֽוּדְךָ נִצְחִי וְשָׁנַי / בְּסַפֵּר חַסְדְּךָ אֶחְשֹׁב רְגָעָי</p></blockquote>
<blockquote><p>וּמִדֵּי דַּבְּרִי שִׁמְךָ כְנֹפֶת / עֲלֵי חִכִּי וְרֹאשׁ־פֶּתֶן בְּמֵעָי</p></blockquote>
<blockquote><p>וְעֵת שָׁכְבִי יְצֻרֶיךָ שְׂשׂוֹנִי / וְזִכְרָךְ בַּהֲקִיצִי שַׁעֲשֻׁעָי. <br/></p></blockquote>