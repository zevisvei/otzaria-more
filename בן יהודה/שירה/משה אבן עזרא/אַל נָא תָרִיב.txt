<h1>אַל נָא תָרִיב</h1>
משה אבן עזרא
<p>אל אבו אלפרג – יאשׁיהו בן בזאז</p>
<blockquote><p>אַל נָא תָרִיב כֹּאֵב עַל קוֹל / צַעְקוֹ, כִּי אֵל הֵמַר רוּחוֹ,</p> <p>גַּם אַל תַּלִּין עַל בִּכְיוֹ, כִּי / הָעֵת יָחִיל בּוֹ מִבְטָחוֹ.</p> <p>סוּתוֹ אָדֹם בִּדְמָעָיו כִּי / מֵעַפְעַפָּיו יַזֶּה נִצְחוֹ.</p> <p>לִלְחֹם בִּצְבָא יָגוֹן יוֹצִיא / אוֹתָם, כִּי הֵם בַּצָּר שִׁלְחוֹ.</p> <p>לִזְמָן הָרַע עִוָּה דַרְכּוֹ / וּבְלִי גָזִית גָּדַר אָרְחוֹ,</p> <p>לֹא יֶרֶף עַד בִּלְעוֹ רֻקּוֹ / לֹא יִתֵּן עַד הָשֵׁב רוּחוֹ,</p> <p>כַּחַלָּמִישׁ שָׂם אֶת־פָּנָיו / חָזָק מִצֹּר נָתַן מִצְחוֹ.</p> <p>כִּמְעַט רַגְלָיו נָטוּ לֵאמֹר, / כִּי מֵהָאֵל אָבַד נִצְחוֹ.</p> <p>אָחִי, לִבּוֹ יָם אִם תַּנִּין / אוֹ אִם כֹּחַ אֶבֶן כֹּחוֹ?</p> <p>יִצְעַק חָמָס לִרְגָעָיו, אַךְ / לֹא יַעְנֶה הָעֵת אֶת־צָרְחוֹ.</p> <p>חֵי הָאֵל, כִּי יֶלֶד יָמִים / שִׁפָּה עַצְמוֹ לַשְׁקוֹת מֹחוֹ,</p> <p>גַּם חֵי נֶפֶשׁ יֹאשִׁיָּה כִּי / כָּל עֵת יִרְגַּז זִכְרוֹ נוּחוֹ.</p> <p>כּוֹכָב עָלָה בַּמַּעְרָב, אַךְ / עוֹלָם הֵאִיר בּוֹ מִזְרָחוֹ,</p> <p>בִּלְשׁוֹן סֵפֶר דִּבֵּר אִתִּי / וּמְאֹד עָרַב עָלַי שִׂיחוֹ.</p> <p>וּבְשִׁיר מָתוֹק מִצּוּף וּדְבָשׁ / עַל מַלְקוֹחַי, כִּי זַךְ לִקְחוֹ,</p> <p>מִכְתָּב הוֹצִיא לִקְרַאת אַפִּי / רֵיחַ כִּצְרוֹר הַמּוֹר רִקְחוֹ,</p> <p>וּלְגַן שׁוֹשָׁן דָּמוּ טוּרָיו, / עֶשְׂבֵי בֹשֶׂם טַרְפֵּי צִמְחוֹ,</p> <p>וּבְעֵת קָרְאִי אוֹתוֹ אָמַר / לִבִּי: נִרְדִּי נָתַן רֵיחוֹ.</p> <p>מִכְתָּב הָיָה לִבִּי שִׁבְיוֹ / דֵּעִי נָתַן אֶת מַלְקוֹחוֹ.</p> <p>מִכְתָּב כִּגְבוֹר עֹצֶב עָלָיו / לָגִיל יַצִּיב אוֹתוֹ נִכְחוֹ.</p> <p>מִי קָמוּ בוֹ יָמִים עַל־כִּי / אִחֵר מִכְתָּב אַל תּוֹכִיחוֹ,</p> <p>כִּי חוֹתָם צַר עוֹלָם בַּעְדוֹ / אוֹ בֵית כֶּלֶא נִסְגָּר פִּתְחוֹ.</p> <p>הֵן עֵץ דּוֹדָיו כָּל עֵת יִגְאֶה / וּבְמֵי אַהַב יִשְׂגֶּא פִרְחוֹ,</p> <p>גֶּשֶׁם חֶבְרָה מֵרוּם יָנִיף / גַּם יֵעָרֶה עָלָיו רוּחוֹ.</p></blockquote>