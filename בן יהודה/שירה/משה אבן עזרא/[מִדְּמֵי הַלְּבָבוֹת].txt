<h1>[מִדְּמֵי הַלְּבָבוֹת]</h1>
משה אבן עזרא
<p>לקרובה א'</p>
<br/>
<blockquote><p>מִדְּמֵי הַלְּבָבוֹת / וְחֶלְבֵי הַכְּלָיוֹת</p> <p>שָׁלַחְנוּ נְדָבוֹת / לָאֵל וּמְנָיוֹת</p> <p>הֱיוֹתָם לוֹ עֲרֵבוֹת / וּלְפָנָיו רְצוּיוֹת</p> <p>כִּימֵי עוֹלָם / וּכְשָׁנִים קַדְמֹנִיּוֹת: [מלא' ג, ד] <br/><br/> שׁוֹאֲבֵי מֵי דְמָעוֹת / לִפְנֵי אֵל וְשׁוֹפְכִים</p> <p>יֵחָשְׁבוּ כְּגַבֵּי / מִזְבֵּחַ נְסָכִים</p> <p>וְזִכְרוֹן מַאֲמָרִים / אֲשֶׁר זוֹכְרִים וּבוֹכִים</p> <p>יְכַפֵּר בְּעַד חוֹבִים / עֲלֵי עַצְמָם עֲרוּכִים</p> <p>וְיִתְעַשֵּׁת לְתוֹעִים / בְּגָלוּתָם נְבוֹכִים</p> <p>עֵינֵיהֶם תְּלוּיוֹת / נַפְשׁוֹתָם לְהַחֲיוֹת: [ברא' יט, יט] <br/><br/> הַחֶסֶד תַּחְפֹּץ / וְלֹא זֶבַח לְהַעֲלוֹת –</p> <p>וְדַעַת הָאֱלֹהִים / תִּרְצֶה מֵעוֹלוֹת</p> <p>וְהַצְנֵעַ לֶכֶת / מִמְּנָחוֹת בְּלוּלוֹת</p> <p>נָא, צוּר, נִתְכְּנוּ / לוֹ לְבַדּוֹ הָעֲלִילוֹת –</p> <p>קְרָא יֶשַׁע לְדַרְכֵי / צִיּוֹן הָאֲבֵלוֹת</p> <p>אֲשֶׁר כַּמָּה שָׁנִים / נֶחְלְקוּ נַחֲלוֹת</p> <p>בֵּין גּוּרֵי אֲרָיוֹת / וּפְרִיצֵי חַיּוֹת</p> <p>כִּימֵי עוֹלָם / וּכְשָׁנִים קַדְמֹנִיּוֹת: [מלא' ג, ד] <br/></p></blockquote>