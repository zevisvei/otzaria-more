<h1>[אוֹרִי יִבָּקַע]</h1>
משה אבן עזרא
<p>סימן: משה</p>
<br/>
<blockquote><p>אוֹרִי יִבָּקַע / יוֹם אֱהִי לְמִגְדֹּל</p> <p>צוּרִי, וְיִתָּקַע / בְּשׁוֹפָר גָּדוֹל: [ישע' כז, יא<a href="#fn:1" id="fnref:1" title="see footnote"><sup>1</sup></a>] <br/><br/> מִגְדְּלֵי עֲוֹנַי / נִבְצְרוּ לָרֹב</p> <p>וּבְמֵימֵי עֵינַי / אַחֲרִיבֵם חָרֹב</p> <p>וְשֶׁמֶשׁ שְׂשׂוֹנַי / אֲשֶׁר עָרְבָה עָרֹב</p> <p>תִּזְרַח כִּי קָרוֹב / יוֹם הַגָּדוֹל: [צפנ' א, יד] <br/><br/> שִׁבְטֵי יִשְׂרָאֵל / יְקַבֵּץ כְּאַחַד</p> <p>וְעַל הַר אֲרִיאֵל / יַעַמְדוּ יַחַד</p> <p>בְּבֹא הַגּוֹאֵל / שְׁלֵוִים מִפַּחַד</p> <p>יַעֲמֹד מִיכָאֵל / הַשָּׂר הַגָּדוֹל: [דב' יב, א<a href="#fn:2" id="fnref:2" title="see footnote"><sup>2</sup></a>] <br/><br/> הָשֵׁב צְבִיָּה / אֶל בֵּית עֹפֶר</p> <p>וְגֶפֶן פּוֹרְיָּה / לְאֶשְׁכֹּל הַכֹּפֶר</p> <p>וְתוֹצִיא שְׁבִיָּה / מֵעֵיפָה וְעֵפֶר</p> <p>בִּזְרֹעַ נְטוּיָה / וּבְמֹרָא גָּדֹל: [דב' כו, ח] <br/></p></blockquote>
<ol><li id="fn:1"><p>צריך להיות ישעיהו כז יג: “וְהָיָה בַּיּוֹם הַהוּא <strong>יִתָּקַע בְּשׁוֹפָר גָּדוֹל</strong>” (הערת פב"י). <a href="#fnref:1" title="return to body"> ↩</a></p></li> <li id="fn:2"><p>צריך להיות דניאל יב א: “וּבָעֵת הַהִיא <strong>יַעֲמֹד מִיכָאֵל הַשַּׂר הַגָּדוֹל</strong>” (הערת פב"י). <a href="#fnref:2" title="return to body"> ↩</a></p></li></ol>