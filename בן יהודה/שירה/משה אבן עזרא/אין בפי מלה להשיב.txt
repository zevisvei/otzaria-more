<h1>אין בפי מלה להשיב</h1>
משה אבן עזרא
<blockquote><p>אֵין בְּפִי מִלָּה לְהָשִׁיב לְשׁוֹאֲלִי</p></blockquote>
<blockquote><p>כִּי טָמַן פַּח חֶטְאִי לְרַגְלִי:</p></blockquote>
<p>ירמ' יח, כב</p>
<br/>
<blockquote><p>נִמְשְׁכוּ יָמַי בְּגָלוּת וְאָרְכוּ</p></blockquote>
<blockquote><p>וְאַנְשֵׁי שְׁלוֹמַי סָפוּ וְנֶחְשְׁכוּ</p></blockquote>
<blockquote><p>וְגָבְהֵי שָׁמַי עָלַי נֶהְפְּכוּ</p></blockquote>
<blockquote><p>וַאֲנִי שְׁכוּלָה אָכֵן, בַּעֲלִי</p></blockquote>
<blockquote><p>כַּצְּבִי בָּרַח מֵעַל אָהֳלִי:</p></blockquote>
<p>שה"ש ח, יד <br/></p>
<blockquote><p>יַחֲלִי, אֲיֻמָּה, כִּי קָם לִלְבּשׁ</p></blockquote>
<blockquote><p>נָקָם וְחֵמָה כְּצָנִיף יַחֲבשׁ</p></blockquote>
<blockquote><p>וּלְחֵל וְחוֹמָה יְחַיֶה, וְיַחֲבשׁ</p></blockquote>
<blockquote><p>סוּרָה וְגוֹלָה, וּלְכֵס תַּעֲלִי –</p></blockquote>
<blockquote><p>כִּי לֹא יִזְנַח לְעוֹלָם אֵלִי:</p></blockquote>
<p>אי' ג, לא</p>
<br/>
<blockquote><p>מַלְכֵי אִיִים לְחָצוּךְ בְּפָרֶךְ</p></blockquote>
<blockquote><p>יִתְּנוּ שַׁיִים לִרְאוֹת הֲדָרֵךְ</p></blockquote>
<blockquote><p>וְהָלְכוּ גוֹיִם יַחַד לְאוֹרֵךְ</p></blockquote>
<blockquote><p>יוֹם עִיר תְּלוּלָה יִבְנֶה אֵלִי</p></blockquote>
<blockquote><p>בְּאַבְנֵי אֶקְדָּח יְיַסֵּד גְּבוּלִי:</p></blockquote>
<p>ישע' נד, יב</p>
<br/>
<blockquote><p>שֶׁמֶשׁ צְדָקָה תִּזְרַח וּמַרְפֵּא,</p></blockquote>
<blockquote><p>וּכְאֵב מְצוּקָה יִכְלֶה וְיִסְפֶּה</p></blockquote>
<blockquote><p>וְעּל מוּעָקָה יִשְׁבֹּר וְיַרְפֶּה</p></blockquote>
<blockquote><p>וּשְׁנַת גְאֻלָּה יִקְרָא גוֹאֲלִי</p></blockquote>
<blockquote><p>אַרְצִי נֶצַח יִהְיֶה נוֹחֲלִי:</p></blockquote>
<p>שם סג, ד</p>
<br/>
<blockquote><p>הָאֵל יִרְצֶה אֶנְקַת צוֹעֲקִים</p></blockquote>
<blockquote><p>וְאוֹתָם יִפְצֶה כִּי בוֹ חוֹשְׁקִים,</p></blockquote>
<blockquote><p>בְּתוּלָה תֵצֵא בִּמְחוֹל מְשַׂחֲקִים</p></blockquote>
<blockquote><p>וְתָשִׁיר תְּהִלָּה: בָּא קֵץ אָפְלִי</p></blockquote>
<blockquote><p>וְכָבוֹד יִזְרַח אֲדֹנָי אוֹר לִי:</p></blockquote>
<p>מי' ז, ח</p>