<h1>סוד אדני מכל נבצר</h1>
משה אבן עזרא
<h2 id="חסרההפרדהביןשניחלקיהשורה">חסרה הפרדה בין שני חלקי השורה</h2>
<p>לחן: חסדי האל</p>
<p>“לרבי מש ן' עזרה”</p>
<p>סימן: משה</p>
<br/>
<blockquote><p>סוֹד אֲדֹנָי מִכֹּל נִבְצָר        וּבְרִיתֹו מֵהוֹדִיעָם</p></blockquote>
<blockquote><p>בִּלְעֲדֵי נוֹצְרֵי מִצְוָתוֹ        כִּי בְחֶרֶם מִימֵי עוֹלָם:</p></blockquote>
<br/>
<blockquote><p>מִנְּעוּרַי אוֹתִי צוֹרֵר        צָר, הֲכִי רַבָּה שִׂטְמָתוֹ</p></blockquote>
<blockquote><p>גַּם דְּרָכַי מֵאָז סוֹרֵר        כִּי עֲדֵי נֵצַח אֵיבָתוֹ</p></blockquote>
<blockquote><p>אַךְ לְבָבִי הוּא מִתְעוֹרֵר        לְהַחֲזִיק בָּאֵל וּבְדָתוֹ</p></blockquote>
<blockquote><p>כִּי לְמִגְדַּל עֹז וּמִבְצָר        וַאֲמָרָיו אִמְרֵי נֹעַם</p></blockquote>
<blockquote><p>אַחֲלֵי שׁוֹמְרֵי תוֹרָתוֹ        כִּי כְזֹהַר שֶׁמֶשׁ הִלָּם:</p></blockquote>
<br/>
<blockquote><p>שָׁפְטוּ אַרְבַּע מַלְכֻיּוֹת        מִשְׁפְּטֵי עָוֶל אֶת עַמּוֹ</p></blockquote>
<blockquote><p>וַיְרִיקוּן חֶרֶב פִּיּוֹת        מִבְּלִי חֵטְא לִשְׁפֹּךְ דָּמוֹ</p></blockquote>
<blockquote><p>וַיְצַוּוּ אֵין לְהַחֲיוֹת        כָּל אֲשֶׁר נִקְרָא בִשְׁמוֹ!</p></blockquote>
<blockquote><p>וַיְהִי עֶזְרָתוֹ מִצָּר        בַּחֲזוֹת קֹצֶר מַטָּעָם –</p></blockquote>
<blockquote><p>מִהֲרוּ צִירַי חַנֹּתוֹ        לַהֲרִימָם וּלְהַצִּילָם:</p></blockquote>
<br/>
<blockquote><p>הֶעֱרִימוּ סוֹד אַכְזָרִים        וַיַחְמֹס יָוָן וְנִסָּיו</p></blockquote>
<blockquote><p>וַיְטוּשׂוּן כַּנְּשָׁרִים        לַהֲרֹג מֵאָז עֲמוּסָיו</p></blockquote>
<blockquote><p>וַיְחִילוּן יַלְדֵי בָרִים         עֵת שָׁמְעוּ פַּרְסוֹת סוּסָיו</p></blockquote>
<blockquote><p>נֶחְשְׁכוּ יוֹם בּוֹאָם בַּצָּר        וַחֲיָלָיו לָבְשׁוּ זַעַם</p></blockquote>
<blockquote><p>חָשׁ לְהַשְׁבִּית חֻקֵּי דָתוֹ         וּלְטַמֵּא אֶת הֵיכָלָם:</p></blockquote>
<br/>
<blockquote><p>טָמְנוּ לִי פַח וָרֶשֶׁת        אַךְ בְּתוֹכָה בָּאָה רַגְלָם</p></blockquote>
<blockquote><p>וּלְנֶגְדִּי דָרְכוּ קֶשֶׁת        וַיְשׁוֹבֵב חֵץ לְכִסְלָם</p></blockquote>
<blockquote><p>כִּי הֲמוֹנֵי רַחֲמָיו יָשֶׁת        חֵל וְחוֹמָה כִּימֵי עוֹלָם</p></blockquote>
<blockquote><p>בְּכָל צָרָתָם לוֹ צָר         וּמַלְאָךְ פָּנָיו הוֹשִׁיעָם</p></blockquote>
<blockquote><p>בְּאַהֲבָתוֹ וּבְחֶמְלָתוֹ        צוּר כְּמֵאָז הוּא גְאָלָם:        ישע' מג, ט</p></blockquote>