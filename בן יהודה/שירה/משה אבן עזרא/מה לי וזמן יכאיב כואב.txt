<h1>מה לי וזמן יכאיב כואב</h1>
משה אבן עזרא
<h2 id="מהליוזמןיכאיבכואבמשהאבןעזרא">מה לי וזמן יכאיב כואב / משה אבן עזרא</h2>
<br/>
<blockquote><p>מַה לִּי וּזְמָן יַכְאִיב כּוֹאֵב, / יִצְפֹּר לָנִיד צִפּוֹר נוֹדֵד?</p></blockquote>
<blockquote><p>אֵיכָה יָרוּץ לִשְׁלֹל שָׁלוּל / אוֹ אֵיךְ שָׁדוּד יִהְיֶה שׁוֹדֵד?</p></blockquote>
<blockquote><p>כִּי לוֹ הֵצַר לַעְלוֹת מִבְצָר / וִהְיוֹת שָׁמָּה עַל גַּג בּוֹדֵד:</p></blockquote>
<blockquote><p>לֹא יִשְׁמַע רַק מִסְפַּד תַּנִּים / אוֹ בֶן-יַעְנָה כִּי יִתְנוֹדֵד,</p></blockquote>
<blockquote><p>נֶגְדּוֹ יַרְחִיב נֶשֶׁר קָרְחָה / וַעְלֵי פִיהוּ הוּא יִתְגּוֹדֵד.</p></blockquote>
<blockquote><p>עִם כּוֹכָבִים הֵכִין רִבְעוֹ, / גַם תַּחְתָּיו שָׁת עָנָן רוֹדֵד,</p></blockquote>
<blockquote><p>צֻוָּה לִסְפֹּר כּוֹכְבֵי מָרוֹם / אוֹ רָקִיעַ לִהְיוֹת מוֹדֵד.</p></blockquote>
<blockquote><p>הָהּ עַל אֶרֶץ אֵין בָּהּ רֵעַ / יָנוּד לוֹ אוֹ בוֹ יִתְעוֹדֵד!</p></blockquote>