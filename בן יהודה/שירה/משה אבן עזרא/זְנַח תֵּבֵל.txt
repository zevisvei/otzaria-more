<h1>זְנַח תֵּבֵל</h1>
משה אבן עזרא
<blockquote><p>זְנַח תֵּבֵל, אֲשֶׁר תַּעְשִׁיר – לְהוֹרִישׁ, / וְתָרִים אֶת גְּאוֹן אִישִׁים – לְהוֹרִיד,</p> <p>וְיַלְדֵיהֶם תְרַבֶּה – אַךְ לְהַמְעִיט, / וְתִקְבֹּץ אֶת פְּזוּרֵיהֶם – לְהַפְרִיד,</p> <p>וְנַפְשׁוֹתָם תְּשַׂמֵּחַ – לְהַעֲצִיב, / וְלִבּוֹתָם אֲשֶׁר תַּרְנִין – לְהַחְרִיד.</p> <p>הֲנִרְאָת אֵם אֲשֶׁר נַפְשָׁהּ תְּשַׁכֵּל, / עֲדֵי לֹא תַעֲזֹב פָּלִיט וְשָׂרִיד?</p></blockquote>