<h1>לובשי סות אימים</h1>
משה אבן עזרא
<h2 id="לוֹבְשֵׁיסוּתאֵימִיםרמשהאיבןעזרא">לוֹבְשֵׁי סוּת אֵימִים / ר' משה איבן עזרא</h2>
<p>סימן: משה</p>
<br/>
<blockquote><p>לוֹבְשֵׁי סוּת אֵימִים         וְעוֹטֵי פַחַד</p></blockquote>
<blockquote><p>בְּלֵיל זֶה מַשְׁכִּימִים         בְּלֵבָב אֶחָד</p></blockquote>
<blockquote><p>לִכְבוֹד שְׁנֵי יָמִים         נוֹסְדוּ יַחַד –</p></blockquote>
<blockquote><p>טוֹבִים הַשְּׁנַיִם         מִן הָאֶחָד!          קה' ד, ט</p></blockquote>
<br/>
<blockquote><p>מְשׂוֹשִׂים חֻדָּשׁוּ          מֵעִם הָאֵל</p></blockquote>
<blockquote><p>וּבָהֶם חָבָשׁוּ          פְאֵר, עַם הָאֵל –</p></blockquote>
<blockquote><p>וְחֶסֶד רָחָשׁוּ         לְפוֹדֶה וְגוֹאֵל</p></blockquote>
<blockquote><p>יוֹם בּוֹ יִגָּשׁוּ          אֶחָד בְּאֶחָד           איו' מא, ח</p></blockquote>
<blockquote><p>טוֹבִים הַשְּׁנַיִם          מִן הָאֶחָד!</p></blockquote>
<br/>
<blockquote><p>שְׁלֻמִים נִקְרָאִים          בְּפִיהֶם שְׁנֵיהֶם</p></blockquote>
<blockquote><p>וּסְלִיחַת חֲטָאִים         עַל גֵּבֵּיהֶם,</p></blockquote>
<blockquote><p>וּמִדְבָּרִים נָאִים         יְשִׁירוּן עֲלֵיהֶם:</p></blockquote>
<blockquote><p>הֲזֶה אוֹ זֶה יִבְשַׁר         וְאִם שְׁנֵיהֶם כְּאֶחָד?          קה' יא, ו</p></blockquote>
<blockquote><p>טוֹבִים הַשְּׁנַיִם         מִן הָאֶחָד!</p></blockquote>
<br/>
<blockquote><p>הִרְנִין עַם קֹדֶשׁ         בְּמִזְמוֹר נָעִים</p></blockquote>
<blockquote><p>בְּרֹאשׁ שָׁנָה וְחֹדֶשׁ         וְיוֹם שַׁעֲשׁוּעִים</p></blockquote>
<blockquote><p>שְׁלֹשָׁה יִתְחַדֵּשׁ         בָּם גִּיל שׁוֹעִים</p></blockquote>
<blockquote><p>מְשֻׁקָּדִים גְּבִעִים          בְּקָנֶה אֶחָד –          שמ' כה, לג</p></blockquote>
<blockquote><p>טוֹבִים הַשְּׁנַיִם         מִן הָאֶחָד!</p></blockquote>