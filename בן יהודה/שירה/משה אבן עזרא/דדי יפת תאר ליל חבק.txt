<h1>דדי יפת תאר ליל חבק</h1>
משה אבן עזרא
<blockquote><p>דַּדֵּי יְפַת תֹּאַר לַיִל חֲבֹק</p></blockquote>
<blockquote><p>וּשְׂפַת יְפַת מַרְאֶה יוֹמָם נְשֹׁק! <br/><br/> וּגְעַר בְּכָל מֵרִיב, יוֹעֵץ לְפִי</p></blockquote>
<blockquote><p>דַּרְכּוֹ, וְקַח יֹשֶׁר נִמְצָא בְּפִי:</p></blockquote>
<blockquote><p>אֵין הַחֲיוֹת רַק עִם יַלְדֵי יֳפִי,</p></blockquote>
<blockquote><p>כִּי גֻנְּבוּ מֵעֵדֶן לַעֲשֹׁק</p></blockquote>
<blockquote><p>חַיִּים – וְאֵין אִישׁ חַי לֹא יַחֲשֹׁק!</p></blockquote>
<br/>
<blockquote><p>נַסֵּךְ לְבָבְךָ בִּשְׂמָחוֹת וְשִׂישׂ</p></blockquote>
<blockquote><p>וּשְׂתֵה עֲלֵי יֵבֶל נֵבֶל עֲסִיס</p></blockquote>
<blockquote><p>יַיִן, לְקוֹל נֵבֶל עִם תּוֹר וְסִיס,</p></blockquote>
<blockquote><p>וּרְקֹד וְגִיל, גַּם כַּף עַל כַּף סְפֹק,</p></blockquote>
<blockquote><p>וּשְׁכַר וְדֶלֶת יַעְלַת חֵן דְּפֹק.</p></blockquote>
<br/>
<blockquote><p>זֶה הוּא נְעִים תֵּבֵל – קַח חֶלְקְךָ</p></blockquote>
<blockquote><p>מֶנּוּ כְּאֵיל מִלּוּאִים, חָקְךָ</p></blockquote>
<blockquote><p>שִׂימָה מְנַת רָאשֵׁי עַם צִדְקְךָ:</p></blockquote>
<blockquote><p>אַל תֶּחֱשֶׁה לִמְצֹץ שָׂפָה וְרֹק,</p></blockquote>
<blockquote><p>עַד תֶּאֱחֹז חָקְךָ – חָזֶה וְשׁוֹק!</p></blockquote>
<br/>