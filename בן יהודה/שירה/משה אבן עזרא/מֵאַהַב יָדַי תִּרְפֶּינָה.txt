<h1>מֵאַהַב יָדַי תִּרְפֶּינָה</h1>
משה אבן עזרא
<p>שיר אזור</p>
<blockquote><p>מֵאַהַב יָדַי תִּרְפֶּינָה</p> <p>וּלְפֵרוּד עֵינַי תִּבְכֶּינָה.</p> <br/></blockquote>
<blockquote><p>מִשֹּׁד חֵשֶׁק לִבִּי נִשְׁבָּר,</p> <p>אַךְ צִיר פֵּרוּד עָלַי יִגְבָּר</p> <p>וּבְרוֹאוֹתַי נַחַל עָבָר,</p> <p>כִּי מִדַּם לֵבָב תִּדְלֶינָה,</p> <p>עַל כֵּן לְרֶגַע לֹא תִדְמֶינָה.</p> <br/></blockquote>
<blockquote><p>דֶּמַע יַשְׂחֶה אֶת מִשְׁכָּבִי</p> <p>הִפְלָא לִמְאֹד אֶת מַכְאוֹבִי</p> <p>וּלְנוֹד יִצְחָק רַב, וּלְבָבִי –</p> <p>קִירוֹתָיו תּוּגוֹת תִּקְרֶינָה</p> <p>וְתָבֹאנָה אֶל קִרְבֶּינָה.</p> <br/></blockquote>
<blockquote><p>מִיּוֹם נָדַד גָּלוּ גִּילָי</p> <p>וּבְעֵת רָחַק חָלוּ חִילָי</p> <p>וְאֵימוֹת מָוֶת נָפְלוּ עָלַי.</p> <p>עַצְמוֹתַי כָּעָשׁ תִּכְלֶינָה</p> <p>וּבְאֵשׁ אַהַב תִּכָּוֶינָה.</p> <br/></blockquote>
<blockquote><p>עֹפֶר מַדֵּי יֹפִי לָבָשׁ</p> <p>וּפְאֵר הַחֵן לְבַדּוֹ חָבָשׁ,</p> <p>חִכּוֹ מָתוֹק מִצּוּף וּדְבָשׁ.</p> <p>עֵינַיִם, אוֹתוֹ תִרְאֶינָה,</p> <p>מֵרְאוֹת לָעַד לֹא תִכְהֶינָה.</p> <br/></blockquote>
<blockquote><p>יוֹם מִפְרָדוֹ, לְאֵל בִּגְלָלָיו</p> <p>אֶקְרָא לְכוֹנֵן אֶת מַעְגָּלָיו</p> <p>וּבְאֶבְרָתוֹ יָסֵךְ עָלָיו:</p></blockquote>
<p>חפט׳ אללה כלא באן</p>
<p>ורעאה אין מא כאן.</p>
<p>(ישמור האל את הידי שרחק / וישגיח עליו באשר הוא.)</p>