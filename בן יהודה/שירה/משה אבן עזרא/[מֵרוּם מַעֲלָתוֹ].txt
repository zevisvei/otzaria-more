<h1>[מֵרוּם מַעֲלָתוֹ]</h1>
משה אבן עזרא
<p>סימן: משה קטן</p>
<br/>
<p>– – – / – – / / – – – / – –</p>
<br/>
<blockquote><p>מֵרוּם מַעֲלָתוֹ / וּמֵעַל כֵּס זְבוּלוֹ</p> <p>יִזְכֹּר אֱמוּנָתוֹ / לְעַם אֲשֶׁר בָּחַר לוֹ,</p> <p>לְהָסִיר עֲבוֹדָתוֹ / וּלְהָקֵל סֻבֳלוֹ</p> <p>אֲדֹנָי מֶלֶךְ יִשְׂרָאֵל וְגֹאֲלוֹ: / [ישע' מד, י] <br/><br/> שִׁכְנוֹ יְשַו בִּמְכוֹן / קִרְיַת מֶלֶךְ רָב</p> <p>וְהַר צִיוֹן נָכוֹן / יְהִי וְיִשְעוֹ יִקְרָב –</p> <p>וּמַלְכוּתוֹ תִכּוֹן / כְּמִמִּזְרָח לְמַעְרָב</p> <p>צוּרִי, וּמַה יִסְכֹּן / הֱיוֹת בֵּיתוֹ נֶחְרָב</p> <p>נֵצַח, וְיִשְׁכֹּן / בְּאָהֳלוֹ מִבְּלִי-לוֹ [איו' יח, טו]</p> <p>אֲדֹנָי מֶלֶךְ יִשְׂרָאֵל וְגֹאֲלוֹ: <br/><br/> הָעֵר רַחֲמֶיךָ / לְבֵן כְּאֵבוֹ נֶעְכָּר</p> <p>וּמִנְּשׂא אֵימֶיךָ / בְּלִי יַיִן וְשֵׁכָר</p> <p>וּמֵאַף זַעֲמֶךָ / תָּאֳרוֹ לֹא נִכָּר,</p> <p>עִם כַּת תְּמִימֶיךָ / בְּיוֹם זֶה יְהִי נִזְכָּר</p> <p>אַחֲרֵי נִמְכַּר / גְּאֻלָּה תִּהְיֶה-לּוֹ: [ויק' כה, מח]</p> <p>אֲדֹנָי מֶלֶךְ יִשְׂרָאֵל וְגֹאֲלוֹ: <br/><br/> קָטֹן כָּל מְאֹדִי / לְסַפֵּר טוּב תְּעוֹרֵר</p> <p>אַךְ עִצֵּם אֵידִי / לְיֵצֶר מִשְׂתָּרֵר</p> <p>עָלַי מֵעוֹדִי / לְבַל טַרְפִּי אֲבָרֵר</p> <p>עוּרָה נָּא, כְּבוֹדִי, / בְּבֵית קָדְשִׁי לְשׁוֹרֵר</p> <p>כְּמִקֶּדֶם: דּוֹדִי / לִי וַאֲנִי לוֹ, [שה"ש ב,טז]</p> <p>אֲדֹנָי מֶלֶךְ יִשְׂרָאֵל וְגֹאֲלוֹ: <br/></p></blockquote>