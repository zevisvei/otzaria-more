<h1>מכתמים</h1>
משה בן שם טוב אבן חביב
<h2 id="א">א</h2>
<blockquote><p>בָּאתִי לַחְשֹׁב עִם נַפְשִׁי, אִם / רַב הַכִּשְׁרוֹן עַל הַחוֹבָה,</p> <p>אַךְ נִחַמְתִּי בַּסּוֹף, כִּי אֵשׁ / יָצְאָה מֵחֶשְׁבּוֹן לֶהָבָה!</p> <br/></blockquote>
<h2 id="ב">ב</h2>
<blockquote><p>נָאווּ בְנוֹת עִירִי בְּהוֹד תִּפְאֶרֶת, / מִתְעַטְּרוֹת מוּסָר וְלֹא תִפְרַעְנָה,</p> <p>אָכֵן שְׁעַר רֹאשָׁן תְּגַלֶּינָה, כִּי / צָהֹב אֲדַמְדַּם הוּא וְרֹאשׁ תִּפְרַעְנָה.</p> <p>אוּלַי נְזִירוֹת הֵן, וְלָכֵן תָּמִיד / רֹאשׁ לֹא תְגַלַּחְנָה אֲבָל תִּפְרַעְנָה?</p> <p>חוֹקֵר כְּלָיוֹת אִישׁ יְשַׁלֵּם לָהֶם / כִּפְרִי חֲסִידוּתָן וְכֵן תִּפְרַעְנָה!</p> <br/></blockquote>
<h2 id="ג">ג</h2>
<blockquote><p>אִם אִשְׁתְּךָ רָעָה וְלֹא תִשְׁמַע לְקוֹל / שִׂיחָךְ לְשָׁרֶתְךָ וְרַע חוֹרֶשֶׁת,</p> <p>דַּע כִּי בְמַקֵּל עֹז לְפָרָה סוֹרֲרָה / תַּיְשִׁיר תְּלָמֶיהָ וְהִיא חוֹרֶשֶׁת.</p> <br/> <p>מקור: שירמן – <strong>השירה העברית בספרד ובפרובאנס</strong>; הוצאת מוסד ביאליק ודביר תשי״ז תשכ״א</p> <br/></blockquote>