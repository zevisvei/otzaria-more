<h1>תולדות ישראל: ישראל בארצו</h1>
זאב יעבץ
<h3 id="אראשיתהארץויושביה">א) ראשית הארץ ויושביה</h3>
<p>קצור ערך הארץ. ארץ הרפאים. ארץ הכנענים.</p>
<p>ושלושה מעינות יוצאים מנגב להרי הלבנון והשתפכו אל נחל אחד, והיה לנהר שוטף, נהר הירדן. ועבר הירדן את מי מרום ואת ים כנרת עד בואו אל ים המלח, והשקה הנהר ארץ טובה ופוריה. ושני טורי הרים יוצאים מהררי הלבנון ועברו שני עברי הירדן לארך הנהר מזה ומזה עד קצה נגב הארץ. הטור האחד העובר מעבר הירדן מערבה הוא הר האמרי; והרי הטור מעבר הירדן מזרחה, המה הר הבשן, הר הגלעד והר העברים. ונפרדו הטורים האלה לראשים רבים מימין ומשמאל. ושמו את הארץ הזאת לארץ הרים ובקעות, וגבול הארץ ממערב, הים הגדול, אשר יאמר לו כיום, הים התיכון; ומדבר ערב גבולה מקדם, הרי הלבנון מצפון ונחל מצרים מנגב.</p>
<p>והשרון הוא חוף הים התיכון עד הר האמרי. והערבה, היא שפת הירדן, מים עד ההר ההוא. ולשפת הירדן מקדם, עד הרי הגלעד והעברים יאמר העמק<a href="#fn:1" id="fnref:1" title="see footnote"><sup>1</sup></a>, ולחבל הארץ אשר מעבר להרים ההם קדמה, יקרא מישור<a href="#fn:2" id="fnref:2" title="see footnote"><sup>2</sup></a>.</p>
<p>לפנים ישבו בארץ הזאת עמים רבים, רמי קומה וגבורי כוח<a href="#fn:3" id="fnref:3" title="see footnote"><sup>3</sup></a>. בעבר הירדן מזרחה, אשר יאמר לו ארץ הגלעד, ישבו הרפאים ואשר על שמם נקראה גם הארץ ארץ הרפאים<a href="#fn:4" id="fnref:4" title="see footnote"><sup>4</sup></a>. ויהי מושבם מעשתרות קרנים<a href="#fn:5" id="fnref:5" title="see footnote"><sup>5</sup></a> עד מקדם לים כנרת באכה שעירה. ויקראו לרפאים היושבים מצפון נחל היבוק זמזומים, ולרפאים אשר מנגב לנחל קראו אֵמים, כי נפלה אימת הרפאים על כל רואיהם. ומנגב לים המלח ישבו בני שעיר החורי, ומעבר הירדן ימה ישבו שבעה גוים בני כנען בן חם; ואלה שמותם: החתי, היבוסי, האמורי, הגרגשי, הכנעני החוי והפרזי; ויהי גבול שבעת הגוים האלה, מצידון אשר בצפון עד גרר אשר בנגב לארך חוף הים, ומעזה באכה סדום לרחבה<a href="#fn:6" id="fnref:6" title="see footnote"><sup>6</sup></a> על כן יקרא לארץ אשר מעבר הירדן ימה ארץ כנען. ומעזה עד חֲצֵרים אשר מנגב לנחל הבשור, המשתפך אל הים התיכון, שכנו העוים<a href="#fn:7" id="fnref:7" title="see footnote"><sup>7</sup></a>.</p>
<p>וישבו מרבית בני חת על נהר פרת מצפון למוצאי הירדן, ויהיו שם לממלכה גדולה כאחת הממלכות האדירות בימי קדם, ודבר לא היה לבני חת אשר בצפון ולארץ הירדן, ויקראו להם „החתים“; אך שבט אחד נפרד מהם ויקרא לו „החתי“, וישב בהרי <a href="#fn:8" id="fnref:8" title="see footnote"><sup>8</sup></a>ארץ כנען ותהי לו חברון לנחלה<a href="#fn:9" id="fnref:9" title="see footnote"><sup>9</sup></a>. וליבוסי יושב ההר<a href="#fn:10" id="fnref:10" title="see footnote"><sup>10</sup></a> היתה רק ירושלים לבדה אשר נקראה לפנים יבוס על שמו, ויהי גיא בן הנם גבול היבוסי מנגב<a href="#fn:11" id="fnref:11" title="see footnote"><sup>11</sup></a>. וגבולות האמורי היושב על ההר הנקרא על שמו, המה הסלע ממעלה העקרבים<a href="#fn:12" id="fnref:12" title="see footnote"><sup>12</sup></a> וקדש ברנע<a href="#fn:13" id="fnref:13" title="see footnote"><sup>13</sup></a> אשר בדרום עד אפקה<a href="#fn:14" id="fnref:14" title="see footnote"><sup>14</sup></a> הקרובה לחברון. ותהי לו גם עין גדי<a href="#fn:15" id="fnref:15" title="see footnote"><sup>15</sup></a> אשר על שפת ים המלח מים, ולמקום הגרגשי בארץ לא נשאר כל זכר בספר. ומושב החוי בהר הלבנון מהר בעל חרמון עד לבוא חמת<a href="#fn:16" id="fnref:16" title="see footnote"><sup>16</sup></a> ועל יד מבצר צר<a href="#fn:17" id="fnref:17" title="see footnote"><sup>17</sup></a>. ותהי להם גבעון ובנותיה<a href="#fn:18" id="fnref:18" title="see footnote"><sup>18</sup></a> אשר מצפון לירושלם וימשלו בשכם<a href="#fn:19" id="fnref:19" title="see footnote"><sup>19</sup></a>. וישבו כל העמים האלה בהרי הארץ, אך הכנעני לבדו בחר לו את עמקי הארץ<a href="#fn:20" id="fnref:20" title="see footnote"><sup>20</sup></a> לשבת. ויהי מושבו בנגב הארץ מן השיחור הוא נחל מצרים עד גבול עקרון וערים היו לו גם בטבור הארץ. ויהי מושבו איתן על יד הררי הלבנון. והפרזי יושב ההר היה בעל ברית לכנעני כל ימיו ושכן לשבטי הרפאים<a href="#fn:21" id="fnref:21" title="see footnote"><sup>21</sup></a> אשר באו מארץ הגלעד לשבת בארץ כנען. אך מושבות הפרזי למקומותיו לא נודעו. ויקראו לארץ אשר מעבר הירדן מזרחה ארץ הגלעד ולארץ אשר מעבר הירדן ימה ארץ כנען<a href="#fn:22" id="fnref:22" title="see footnote"><sup>22</sup></a>.</p>
<p>ויורש ה' את יושבי הארצות האלה מפני העם אשר בו בחר ה' עד עולם. ותקראנה שתי הארצות למן היום ההוא ארץ ישראל כשם העם אשר נשבע ה' לאבותיו לתת אותה לו, ובני ישראל יוצאי ירך העברים מבני שם המה.</p>
<p><a href="#">לראש הדף</a></p>
<h3 id="בהעברים">ב) העברים</h3>
<p>עמי בני שם, בית עבר, משפחת הפלגי, ומשפחת היקטני, בני יקטן נוסעים תימנה, קרבת בני פלג לאשור ולארם, עמים עברים, לשון עברית קדמוניה, מדרש שם ועבר, בני עבר בקלקולם, משפחת התרחי באור כשדים, תרח ואברם, שרי ולוט הולכים חרנה.</p>
<p>וממשפחות בני שם נפרדו ארבעה גוים גדולים ועצומים, ואלה שמותם: עילם ואשור ולוד וארם<a href="#fn:23" id="fnref:23" title="see footnote"><sup>23</sup></a>. ויקחו את נחלתם סביבות הרי הלבנון על נהר פרת וחדקל. וירבו הימים ויחלו גם בני עבר ממשפחת ארפכשד להיות לגוי. ויחץ בית עבר לשתי משפחות למשפחת הפלגי ולמשפחת היקטני. ויקומו בני יקטן והמה הרבים ויעזבו את מקומם ואת מולדתם ויתנחלו בנגב ערב<a href="#fn:24" id="fnref:24" title="see footnote"><sup>24</sup></a>. ויתערבו בגויי בני חם עד כי כמעט לא הבדילו רואיהם בינם ובין משפחת בני חם. ויקראו בני יקטן שמות למשפחותם ולנחלתם כשמות אשר קראו בני חם למשפחותם ולנחלתם<a href="#fn:25" id="fnref:25" title="see footnote"><sup>25</sup></a>. ובני פלג בן עבר נאחזו בתוך אחיהם בתוך בני אשור וארם גויי בני שם הגדולים והעתיקים. על כן יקרא לפנים העברי, ארמי<a href="#fn:26" id="fnref:26" title="see footnote"><sup>26</sup></a>. ובני אשור ובני עבר נחשבו בעיני העמים כגוי אחד אשר גורל אחד להם<a href="#fn:27" id="fnref:27" title="see footnote"><sup>27</sup></a>. ויש אשר קראו גם לשפת בני ישראל צאצאי העברים, אשורית<a href="#fn:28" id="fnref:28" title="see footnote"><sup>28</sup></a>.</p>
<p>וירבו הימים ויצאו ממעי העברים עמים רבים גדולים וקטנים<a href="#fn:29" id="fnref:29" title="see footnote"><sup>29</sup></a>. ויפוצו העמים למשפחותם ללשנותם בארצותם ויהיו לגוים ולממלכות. ועם עבר אשר ממנו נפרדו הגוים ההם היה גוי קטן כל ימיו. אך שארית היתה לו עוד באחרית ימי האלף הרביעי. וגם לשונו הנבדלת מלשון בני ישראל, שמורה עוד בפיו בימים ההם<a href="#fn:30" id="fnref:30" title="see footnote"><sup>30</sup></a>. אפס כי מדברי ימיהם ותולדות עמם לא נשאר אף זכר, לבד מסורת קטנה שעלתה בידי אבותינו, כי רוח ה' אלהי שם נחה על עבר. על כן יקראו חכמי ישראל לראשית דעת אלהים בארץ, בית מדרש שם ועבר. אך עוד לא מלאו ארבעה דורות וישחיתו בני עבר את דרכם ויעבדו אלהים אחרים<a href="#fn:31" id="fnref:31" title="see footnote"><sup>31</sup></a>.</p>
<p>בימים ההם גר איש עברי באור כשדים בארם נהרים ושמו תרח בן נחור בן שרוג בן רעו בן פלג. ויולד האיש לעת זקנתו שלשה בנים את אברם את נחור ואת הרן. ויגדלו הבנים ויהיו לאנשים ויוָלד להרן בן ויקרא שמו לוט. ושתי בנות יֻלדו לו שם האחת מלכה ושם השניה יסכה. ותהי מלכה לנחור אחי אביה לאשה. ואברם הלך ויקח לו אשה מבנות העברים<a href="#fn:32" id="fnref:32" title="see footnote"><sup>32</sup></a> ושמה שרי. ולא האריך הרן ימים וימת על פני תרח אביו. ויאמר תרח אל לבו הנה הרן בני מת ואברם ונחור באים בימים וזרע אין להם<a href="#fn:33" id="fnref:33" title="see footnote"><sup>33</sup></a>, ועתה מי יקים את שמי אחרי מותי אלכה נא ואקחה את לוט בן הרן בני והיה לי לבן ולא יכרת שמי מעל פני האדמה ויעש כן<a href="#fn:34" id="fnref:34" title="see footnote"><sup>34</sup></a>.</p>
<p>ורוח בני עבר האוהבים לנוע הנגבה<a href="#fn:35" id="fnref:35" title="see footnote"><sup>35</sup></a> היתה על תרח. ויקם ויקח את אברם ואת שרי ואת לוט בן בנו ויצאו ללכת ארצה כנען. ונחור בנו לא הלך עמו ויבא תרח וכל אשר לו חרנה וייטב המקום בעיניו וישבו שם ויפרצו שם האנשים<a href="#fn:36" id="fnref:36" title="see footnote"><sup>36</sup></a> ויהי להם צאן ובקר עבדים ושפחות<a href="#fn:37" id="fnref:37" title="see footnote"><sup>37</sup></a>.</p>
<ol><li id="fn:1"><p>יהושע י“ג, כ”ז. ועיין גרץ I צד 78. <a href="#fnref:1" title="return to body"> ↩</a></p></li> <li id="fn:2"><p>דברים ג‘, י’, ד‘, מ“ג. יהושע י”ג, ט’. ז', י“ז, כ”א. ירמיה, מ“ח כ”א. ועיין על המפה שמות כל המקומות הנקובים בפרשיות אלה ומצאת כי כלם ממזרח להרי הגלעד הם. ולפי זה עולה יפה מליצת ירמיהו על מואב „ואבד העמק ונשמר המישור“ (מ"ח, ח'). <a href="#fnref:2" title="return to body"> ↩</a></p></li> <li id="fn:3"><p>במדבר י“ג, ל”ג. דברים ב‘, י’ – י"א. עמוס ב‘, פ’. <a href="#fnref:3" title="return to body"> ↩</a></p></li> <li id="fn:4"><p>דברים ב‘, כ’. <a href="#fnref:4" title="return to body"> ↩</a></p></li> <li id="fn:5"><p>עיין מוצא דבר א'. <a href="#fnref:5" title="return to body"> ↩</a></p></li> <li id="fn:6"><p>בראשית י', י"ט. <a href="#fnref:6" title="return to body"> ↩</a></p></li> <li id="fn:7"><p>דברים ב', כ"ג. <a href="#fnref:7" title="return to body"> ↩</a></p></li> <li id="fn:8"><p>במדבר י“ג, כ”ט. יהושע י"א, ג'. <a href="#fnref:8" title="return to body"> ↩</a></p></li> <li id="fn:9"><p>בראשית כ"ג. <a href="#fnref:9" title="return to body"> ↩</a></p></li> <li id="fn:10"><p>במדבר י“ג, כ”ט. יהושע י"א, ג'. <a href="#fnref:10" title="return to body"> ↩</a></p></li> <li id="fn:11"><p>יהושע ט"ו, ח'. <a href="#fnref:11" title="return to body"> ↩</a></p></li> <li id="fn:12"><p>שופטים א', ל"ו. <a href="#fnref:12" title="return to body"> ↩</a></p></li> <li id="fn:13"><p>דברים א‘, י"ט – כ’. <a href="#fnref:13" title="return to body"> ↩</a></p></li> <li id="fn:14"><p>יהושע י"ג, ד'. <a href="#fnref:14" title="return to body"> ↩</a></p></li> <li id="fn:15"><p>בראשית י“ד, ז'. ועיין דהי”ב כ‘, ב’. <a href="#fnref:15" title="return to body"> ↩</a></p></li> <li id="fn:16"><p>שופטים ג‘, ג’. <a href="#fnref:16" title="return to body"> ↩</a></p></li> <li id="fn:17"><p>ש“ב כ”ד, ז'. <a href="#fnref:17" title="return to body"> ↩</a></p></li> <li id="fn:18"><p>יהושע ט‘, ז’. ט"ז. <a href="#fnref:18" title="return to body"> ↩</a></p></li> <li id="fn:19"><p>בראשית ל"ד, ב'. <a href="#fnref:19" title="return to body"> ↩</a></p></li> <li id="fn:20"><p>במדבר י“ג, כ”ט. יהושע ה‘, א’. <a href="#fnref:20" title="return to body"> ↩</a></p></li> <li id="fn:21"><p>יהושע י“ז, ט”ו. <a href="#fnref:21" title="return to body"> ↩</a></p></li> <li id="fn:22"><p>שם כ"ב, ט'. <a href="#fnref:22" title="return to body"> ↩</a></p></li> <li id="fn:23"><p>בראשית י', כ"ב. <a href="#fnref:23" title="return to body"> ↩</a></p></li> <li id="fn:24"><p>רב סעדיה בתרגומו העברי יתרגם „ממשא… ספרה“ (בראשית י‘, ל’) „מֶכָּא ומדינה“ שהן ערי מכורת העם הערבי. <a href="#fnref:24" title="return to body"> ↩</a></p></li> <li id="fn:25"><p>שבא [או סבא] וחבילה שמות הם לשתי משפחות בני חם (בראשית י‘, ז’). וגם שמות הם לשתי משפחות יקטניות (שם שם, כ“ח – כ”ט). <a href="#fnref:25" title="return to body"> ↩</a></p></li> <li id="fn:26"><p>ראב“ע ורשב”ם דברים כ"ו, ה'. <a href="#fnref:26" title="return to body"> ↩</a></p></li> <li id="fn:27"><p>במדבר כ“ד, כ”ד. <a href="#fnref:27" title="return to body"> ↩</a></p></li> <li id="fn:28"><p>„אשורית: לשון הקדש“ (רש"י מגילה ח':). ופשט המשנה מוכיח, כי על הלשון ידובר שם, ולא על הכתב. ועיין ירושלמי מגילה ב‘, א’, ותמצא, כי אשורית לשון הוא ולא כתב. <a href="#fnref:28" title="return to body"> ↩</a></p></li> <li id="fn:29"><p>כל האנשים היחידים מצאצאי עבר (כגון רעו שרוג) עברים הם, והעמים אשר יצאו מבני עבר עברים הם כגון עמון ומואב, בני לוט בן הרן, והישמעאלים בני הגר אשת אברם והמדינים בני קטורה והאדומים בני עשו על פי מולדתם עברים הם כי מבני עבר יצאו. <a href="#fnref:29" title="return to body"> ↩</a></p></li> <li id="fn:30"><p>„קרא [את המגילה]… עברית… לא יצא“ (מגילה י"ח). ועברית ההיא איננה לה“ק כי אם לשון בני עבר ע”ש. <a href="#fnref:30" title="return to body"> ↩</a></p></li> <li id="fn:31"><p>יהושע כ"ד, ב'. <a href="#fnref:31" title="return to body"> ↩</a></p></li> <li id="fn:32"><p>בראשית כ', י“ב, ועיין ראב”ע בראשית י“א, כ”ט. <a href="#fnref:32" title="return to body"> ↩</a></p></li> <li id="fn:33"><p>מוצא דבר ב'. <a href="#fnref:33" title="return to body"> ↩</a></p></li> <li id="fn:34"><p>עיין שם. <a href="#fnref:34" title="return to body"> ↩</a></p></li> <li id="fn:35"><p>כמעשה בני יקטן בני עבר. <a href="#fnref:35" title="return to body"> ↩</a></p></li> <li id="fn:36"><p>„ואת כל רכושם אשר רכשו… בחרן“ (בראשית י"ב, ה'). <a href="#fnref:36" title="return to body"> ↩</a></p></li> <li id="fn:37"><p>„ואת הנפש אשר עשו בחרן“ (שם). <a href="#fnref:37" title="return to body"> ↩</a></p></li></ol>